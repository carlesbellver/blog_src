<!DOCTYPE html>


<html lang="ca-es" data-theme="">
<head>
    
        
<meta charset="utf-8">
<meta name="HandheldFriendly" content="True">
<meta name="viewport" content="width=device-width, initial-scale=1.0">
<meta name="referrer" content="no-referrer-when-downgrade">

<title>Carles Bellver Torlà :: Un parell de precisions sobre els emoji</title>
<meta name="description" content="">

<link rel="icon" type="image/x-icon" href="https://carlesbellver.net/favicon.ico">
<link rel="apple-touch-icon" href="https://carlesbellver.net/favicon.png">

<link rel="stylesheet" href="https://carlesbellver.net/css/light.css?rnd=1685620938" />
<style>

    [data-theme="dark"] {   
        --font-color: #eee;
--bg-color: #111;
--content-bg-color: #111; /* #191919; */

--note-bg-color: #333;

--menu-color: #eee;
--menu-bg-color: #212121;

--link-color: #cc3333; /* #599ada; */
--link-state-color: #cc3333;
--link-state-border-color: rgba(204, 51, 51, 0.5);

--thead-bg-color: #343a40;
--table-border-color: lightgrey;

--pre-color: #333;
--pre-bg-color: #f1f1f1;

--bq-bar-color: #ccc;
--bq-color: #ccc;
--hr-color: #333;

--pagination-bg-color: #191919;
--pagination-link-color: #b6b6b6;

--post-info-color: grey;

--switcher-color: #333;
--switcher-bg-color: #fff;

    }

</style>

<link rel="stylesheet" href="https://carlesbellver.net/css/style.css?rnd=1685620938" />

<link rel="stylesheet" href="https://carlesbellver.net/css/poststats.css?rnd=1685620938" />









<link href="https://mastodon.social/@carlesbellver" rel="me">
<link href="https://twitter.com/carlesbellver" rel="me">
<link href="https://github.com/carlesbellver" rel="me">



<meta name="og:title" content="Un parell de precisions sobre els emoji"/>
<meta property="og:description" content="De tant en tant, col·loquialment, se sol vincular els ideogrames emoji a WhatsApp, simplement pel fet que aquesta és l’aplicació de xat més popular en el nostre entorn. Però els emoji es van inventar al Japó l’any 1998, per a usar-se en fòrums i pàgines web, molt abans que comencessin a circular els telèfons intel·ligents de pantalla tàctil i les primeres aplicacions mòbils de missatgeria instantània." />
<meta property="og:type" content="article" />
<meta property="og:url" content="https://carlesbellver.net/2015/04/10/un-parell-de.html" />
<meta property="og:image" content="https://carlesbellver.net/uploads/ulleres_200.jpg"/><meta property="article:published_time" content="2015-04-10T22:00:00+00:00" />
<meta property="article:modified_time" content="2015-04-10T22:00:00+00:00" />

<meta name="twitter:title" content="Un parell de precisions sobre els emoji"/>
<meta name="twitter:description" content="De tant en tant, col·loquialment, se sol vincular els ideogrames emoji a WhatsApp, simplement pel fet que aquesta és l’aplicació de xat més popular en el nostre entorn. Però els emoji es van inventar al Japó l’any 1998, per a usar-se en fòrums i pàgines web, molt abans que comencessin a circular els telèfons intel·ligents de pantalla tàctil i les primeres aplicacions mòbils de missatgeria instantània."/>




<meta name="page-source-path" content="posts/2015-04-10-un-parell-de.md">



<script src="https://carlesbellver.net//js/menu.js"></script>


    
</head>
<body>
    <a class="skip-main" href="#main">Principal</a>
    <header class="common-header"> 
      
        <nav>
  <div id="quickctrl">
    <a id="openquicklinks" onclick="menuOpen()"><svg viewBox="0 0 24 24" width="24" height="24"><rect y="10" width="24" height="1"></rect><rect y="16" width="24" height="1"></rect><rect y="22" width="24" height="1"></rect></svg></a>
    <a id="closequicklinks" style="display:none" onclick="menuClose()"><svg viewBox="0 0 24 24" width="24" height="24"><line x1="6" y1="12" x2="17" y2="23" stroke-width="2" /><line x1="6" y1="23" x2="17" y2="12" stroke-width="2" /></svg></a>
  </div>
  <div id="quicklinks">
    <a class="h-card" rel="me" href="https://carlesbellver.net//about">Carles Bellver Torlà</a>
    
      
      
        <a href="https://carlesbellver.net/" title="">Blog</a>
      
        <a href="https://carlesbellver.net/onthisday/" title="">Tal dia com avui</a>
      
        <a href="https://carlesbellver.net/llibres/" title="">Llibres</a>
      
        <a href="https://carlesbellver.net/taller/" title="">Experiments</a>
      
        <a href="https://carlesbellver.net/photos/" title="">Fotos</a>
      
        <a href="https://carlesbellver.net/archive/" title="">Cercar</a>
      
    
    

    



    <a class="theme-switcher">Tema fosc</a>

    <script>
    const STORAGE_KEY = 'user-color-scheme'
    const defaultTheme = "light"

    let currentTheme
    let switchButton
    let autoDefinedScheme = window.matchMedia('(prefers-color-scheme: dark)')

    const autoChangeScheme = e => {
        currentTheme = e.matches ? 'dark' : 'light'
        document.documentElement.setAttribute('data-theme', currentTheme)
        changeButtonText()
    }

    document.addEventListener('DOMContentLoaded', function() {
        switchButton = document.querySelector('.theme-switcher')
        currentTheme = detectCurrentScheme()
        if (currentTheme == 'dark') {
            document.documentElement.setAttribute('data-theme', 'dark')
        }
        if (currentTheme == 'auto') {
            autoChangeScheme(autoDefinedScheme);
            autoDefinedScheme.addListener(autoChangeScheme);
        }
        changeButtonText()
        switchButton.addEventListener('click', switchTheme, false)
    })

    function detectCurrentScheme() {
        if (localStorage.getItem(STORAGE_KEY)) {
            return localStorage.getItem(STORAGE_KEY)
        } 
        if (defaultTheme) {
            return defaultTheme
        } 
        if (!window.matchMedia) {
            return 'light'
        } 
        if (window.matchMedia('(prefers-color-scheme: dark)').matches) {
            return 'dark'
        }
        return 'light'
    }

    function changeButtonText()
    {   
        switchButton.textContent = currentTheme == 'dark' ?  "Tema clar" : "Tema fosc"
    }

    function switchTheme(e) {
        if (currentTheme == 'dark') {
            localStorage.setItem(STORAGE_KEY, 'light')
            document.documentElement.setAttribute('data-theme', 'light')
            currentTheme = 'light'
        } else {
            localStorage.setItem(STORAGE_KEY, 'dark')
            document.documentElement.setAttribute('data-theme', 'dark')
            currentTheme = 'dark'
        }
        changeButtonText()
    }
    </script>

  </div>
</nav>

      
    </header>
    <div class="container">
        <main id="main" tabindex="-1"> 
            
    
    <article class="post retalls h-entry">

          
      <ul class="post-navigation">
        
          <li>
          
            <a href="https://carlesbellver.net/" title="Blog">La vista cansada</a>
          
          </li>
        
        
      </ul>
    


      <header class="post-header">
        <h1 class="post-title">Un parell de precisions sobre els emoji</h1>
      </header>      
      
      
      
      
      
      
      
      <div class="content e-content">
                  
          
          
            
          
            
          
            
          
          <ol>
<li>De tant en tant, col·loquialment, se sol vincular els ideogrames <a href="http://en.wikipedia.org/wiki/Emoji">emoji</a> a WhatsApp, simplement pel fet que aquesta és l’aplicació de xat més popular en el nostre entorn. Però els emoji es van inventar al Japó l’any 1998, per a usar-se en fòrums i pàgines web, molt abans que comencessin a circular els telèfons intel·ligents de pantalla tàctil i les primeres aplicacions mòbils de missatgeria instantània. Més endavant els emoji es van incorporar a <a href="http://ca.wikipedia.org/wiki/Unicode">Unicode</a>, l’estàndard internacional de codificació informàtica de textos en qualsevol idioma, i a hores d’ara, evidentment, no s’utilitzen només dins de Whatsapp, sinó també en aplicacions similars com Google Hangouts o moltes altres. Apple va integrar els emoji en els seus sistemes operatius (OS X i iOS) fa uns quants anys. En els iPhone i en els iPad apareixen com un teclat addicional que es pot activar a més a més de l’anglès, el català, etc., i per tant es poden utilitzar amb qualsevol aplicació. El sistema operatiu Windows de Microsoft integra els emoji a partir de la versió 8. També en les versions més recents d’Android es poden trobar els emoji en la majoria de teclats.</li>
<li>Aquests dies ha causat certa sorpresa, i alguna <a href="http://www.washingtonpost.com/posteverything/wp/2015/04/10/how-apples-new-multicultural-emojis-are-more-racist-than-before/">crítica</a>, la inclusió en els emoji d’una certa diversitat de tons de pell i d’orientació sexual en les darreres versions dels sistemes operatius d’Apple (OS X 10.10.3 i iOS 8.3). Tanmateix, cal dir que aquesta vegada tampoc no ha estat una iniciativa particular d’Apple, sinó que es va abordar en el context de la nova versió de l’estàndard Unicode, la 8, que encara no és definitiva. Si us interessa, podeu trobar més detalls d’aquest assumpte en l’article de Mashable de febrer passat: <a href="http://mashable.com/2015/02/26/diverse-emoji-explainer/">How the new Apple emoji got their skin tones: It’s not what you think</a>. O en el blog de l’<a href="http://emojipedia.org/">Emojipedia</a>: <a href="http://blog.emojipedia.org/os-x-10103-emoji-refinements">Emoji Updates in OS X 10.10.3 and iOS 8.3: Skin Tone Modifiers, New Flags, Updated Categories</a>.</li>
</ol>
<img src="http://rack.3.mshcdn.com/media/ZgkyMDE1LzAyLzI2L2E1L2Vtb2ppZGVmYXVsLmU5NzQ5LnBuZwpwCXRodW1iCTEyMDB4OTYwMD4/d9666299/b4b/emoji-default-modifer.png" alt="emoji-default-modifier" />

        
      </div>
            
      


<ul class="post-info">
    
      <li><img class="icon" src="https://carlesbellver.net//svg.icons/calendar.svg" alt="calendar" /> <a class="u-url" href="https://carlesbellver.net/2015/04/10/un-parell-de.html"><span class="post-date dt-published">2015-04-10</span></a></li>
      
      <li><ul class="post-tags"><li><img class="icon" src="https://carlesbellver.net//svg.icons/tag.svg" alt="tag" /> <a href="https://carlesbellver.net/tags/retalls">retalls</a></li> </ul></li>
      
      
    
</ul>

    





    </article>
    
    


        </main>
        
        
        
            <footer class="common-footer">

    <div class="common-footer-bottom">
        
        <div class="copyright">
          <p>
            
              <a href="https://carlesbellver.net/about/">Carles Bellver Torlà</a> 
              2002 - 2023
        </p>  
        </div> 

    </div>
</footer>

        
    </div>
</body>
</html>
