+++
title = "Parèntesi. Notes de l’autor"
description = "Notes de l’autor sobre Parèntesi (publicat originalment per Tria amb el títol “L’home del calendari”."
image = "/pics/0-corneta.jpg"
date = "2011-04-23"
+++

## Pròleg: Frankfurt, Beauvoir, Tristero, etc.

![Corneta](/llibres/parentesi/0-corneta.jpg)

> L’any 2007 va ser, per fi, el de la meva consagració com a
> escriptor… L’editorial on havia publicat els darrers llibres va
> saber treure, sens dubte, el màxim profit al metre quadrat d’estand
> de què va disposar a la Fira de Frankfurt.

La [Fira del Llibre de
Frankfurt](http://ca.wikipedia.org/wiki/Fira_del_Llibre_de_Frankfurt)
(*Frankfurter Buchmesse*) és la fira comercial de llibres més gran del
món. Cada any, l’organització sol convidar un país o una regió a
presentar-hi la seva producció editorial. L’any 2007 aquest honor va
correspondre a la cultura catalana. Pretendre haver-hi estat, entre la
flor i nata dels nostres escriptors, em pareixia un acudit d’allò més
graciós. (Evidentment, “la meva consagració com a escriptor” no ha
arribat mai, ni hom l’espera.)

> Ja s’ha explicat també en un altre lloc com em volgueren entrevistar
> per a una revista dedicada a l’entranyable món dels gats i els
> gossos…

Pel que fa a *La vida canina*, no em consta que el títol hagi donat lloc
a aquesta confusió sobre el contingut o la classificació del llibre.
Però no m’estranyaria gens que això passés. Crec que no he demostrat
fins ara tenir molta traça a triar els títols dels meus llibres. Per a
*L’home del calendari* vaig acceptar de bon grat el suggeriment del meu
editor.

> …la meva editorial magiar m’enlairava des del text de la solapa…

Tampoc no és veritat que hagi estat traduït a l’hongarès. Però
l’[Istvan Örkeny](http://en.wikipedia.org/wiki/István_Örkény) que
esmento tot seguit sí que és un autor real. En octubre de 2001 vaig
tenir l’ocasió de comprar les seves *One Minute Stories* (traducció
anglesa) en una llibreria de Budapest.

> Malgrat la funció acomplerta per Beauvoir en la gestació de *La vida
> canina*, aquesta era la primera vegada que ens posàvem directament en
> contacte.

Charles Beauvoir: em vaig inventar aquest personatge, aquest *altre jo*,
en un dels contes d’*El llibre de tòpics*, però llavors encara no sabia
ben bé qui era. Vaig començar a perfilar-lo en el llibre següent, *La
vida canina*, en el qual ja s’apuntava el seu caràcter demiürgic i una
mica atrabiliari.

> …el típic símbol de tots els correus del món, amb una designació de
> reminiscències pynchonianes a sota.

“Tristero” és, en la famosa novel·la de Thomas Pynchon [The Crying of
Lot 49](http://en.wikipedia.org/wiki/The_Crying_of_Lot_49) (*La subhasta
del lot 49*) un sistema de correu clandestí, d’origen antic, que hauria
sobreviscut misteriosament fins l’actualitat en cercles alternatius,
marginals i contraculturals. En lloc de bústies, els seus usuaris o
partidaris farien servir papereres marcades amb una corneta de carter i
l’acrònim WASTE (“We Await Silent Tristero’s Empire”).

## Octubre: París, Bordúria, poetes i gegants

![Mapa de Szohôd](/llibres/parentesi/1-mapa.jpg)

> Rue de Dieu 13, 3r, ocasió… Em vaig quedar glaçat.

La Rue de Dieu, al 10ème arrondissement de París, existeix. Almenys [a
Google Maps](http://g.co/maps/kk5a8).

> …que un deute insignificant… em fes anar a raure al Registre
> Nacional d’Esclaus de la Place Beauvau.

El Registre Nacional d’Esclaus me’l vaig inventar (crec: millor que
sigui així). A la Place Beauvau de París hi ha la seu del Ministeri de
l’Interior.

> …tot emulant Blaise Cendrars l’any mil nou cents poc, vaig comprar
> un bitllet per al primer tren.

En una
[entrevista](http://www.theparisreview.org/interviews/4388/the-art-of-fiction-no-38-blaise-cendrars)
amb The Paris Review (núm. 37, 1966), [Blaise
Cendrars](http://fr.wikipedia.org/wiki/Blaise_Cendrars) explicava que en
agafar el primer tren quan va fugir de casa als quinze anys, va deixar
que l’atzar decidís el seu destí: Àsia en lloc d’Amèrica -via Lisboa-,
per exemple. Però, de fet, igualment va viatjar a Amèrica deu o dotze
anys més tard. (Una entrevista, per cert, realment interessant, on
Cendrars es vantava de tenir guardat en un bagul des de 1917 un poema
inèdit, *“Au coeur du monde”*, que hauria pogut canviar el rumb de la
poesia moderna, i d’haver dipositat deu altres obres igualment inèdites
i sorprenents en caixes fortes de bancs sud-americans, les quals “si
Déu vol, seran descobertes per casualitat algun dia.”)

> No fos cas que el nostre govern republicà hagués desenterrat també el
> codi negre de Lluís XVI i en enxampar-me em tallessin una orella.

El [Codi negre](http://fr.wikipedia.org/wiki/Code_noir) era la normativa
que regulava les condicions de vida dels esclaus en les colònies
franceses. Tot i la Declaració dels Drets de l’Home i del Ciutadà de
1789, l’esclavatge no es va abolir efectivament fins 1848. Per a la fe
d’errates: el Codi negre no va ser promulgat per Lluís XVI, sinó per
Lluís XIV.

> Es va incorporar a l’Organisation Internationale de la Francophonie
> fa deu o dotze anys… Només per plantar cara als americans, que
> volien ficar-hi cullerada. En realitat no s’hi parla el francès.

L’[Organisation Internationale de la
Francophonie](http://fr.wikipedia.org/wiki/Organisation_internationale_de_la_francophonie)
acull setanta-cinc països. No tots són antics protectorats o colònies de
França, ni són necessàriament de parla francesa, vg. p. ex. Àustria,
Albània, Romania o Montenegro. L’any 2005, el president de la
Generalitat Pasqual Maragall va anunciar que [Catalunya s’hi
adheriria](http://www.vilaweb.cat/ep/ultima-hora/1252399/20050420/maragall-anuncia-catalunya-demanara-lentrada-unio-destats-francofons.html).

> Bordúria?, li vaig preguntar. A mi aquest nom em sonava vagament a
> tebeos de Tintín o de Spirou.

De Tintín, exactament dels àlbums *El ceptre d’Ottokar* i *L’afer
Tornassol*. En aquelles històries,
[Bordúria](http://fr.wikipedia.org/wiki/Bordurie) fluctua entre el
feixisme i el comunisme, mentre la seva antagonista
[Sildàvia](http://fr.wikipedia.org/wiki/Syldavie) fa una transició
modèlica de la monarquia al constitucionalisme. Totes dues serien estats
imaginaris d’Europa central, a més d’al·legories geopolítiques, és
clar.

> De dins d’una caixa han eixit trenta o quaranta exemplars de *Les
> Guillotinés. Avez-vous eu un ancêtre decapité pendant la Révolution?*
> Sic.

Sic: aquest inventari de decapitats es pot consultar [en
línia](http://les.guillotines.free.fr/). Podeu comprovar-hi que les
dades del parell de Beauvoir esmentats per mi (F. Auguste Renard i
Charles Louis Ange, nobles, oficials i condemnats pel Tribunal
Revolucionari de París) en són citacions literals.

> …els dono a triar una remembrança de King-Kong o una ficció sobre
> Lovecraft, que se salvava miraculosament del càncer…

Ambdós textos existeixen. El primer (“La mida de Kong”) es va publicar
originalment en l’antologia col·lectiva de proses poètiques *Paté de
pedra* (Emboscall, 2002) i després en el meu ebook *Encara he escrit
massa*.

L’altre, “Lovecraft i la geganta”, resta al calaix: a l’últim moment
el vaig treure de *L’home del calendari*, on estava destinat. La
geganta del títol seria una infermera maternal i guaridora, fictícia, de
l’Hospital Jane Brown Memorial de Providence, filla de dos gegants
totalment reals: “el capità [Martin van Buren
Bates](http://en.wikipedia.org/wiki/Martin_Van_Buren_Bates) -«el gegant
de Kentucky»- i la senyora [Anna Haining
Swan](http://en.wikipedia.org/wiki/Anna_Haining_Bates) -«la geganta de
Nova Escòcia»- que es conegueren com a artistes de circ i es casaren a
Londres en mil vuit-cents setanta i tants.”

## Novembre: Boris Vian, André Breton, Castelló, cucs

![Cor](/llibres/parentesi/2-cor.jpg)

> …decideix tallar el problema d’arrel: matar el filòsof, usant un
> instrument esbalaïdor denominat -molt gràficament- “arrencacors”.

“L’arrencacors” va ser un dels primers episodis que vaig esbossar
quan començava a concebre *L’home del calendari*. L’any 2007 explicava
al meu blog que m’havia inspirat en un passatge truculent de *L’escuma
dels dies*, de [Boris Vian](http://ca.wikipedia.org/wiki/Boris_Vian) i
que aquest exercici m’havia servit per a parodiar-me a mi mateix com a
escriptor: per a burlar-me del meu sentimentalisme tan característic.

*L’Écume des jours*, “L’escuma dels dies”, vaig confessar també en
aquella ocasió, era -i és- “una novel·la força important per a mi. O
per a mi força important”. Una d’aquelles lectures que m’acompanya i
m’acompanyarà sempre.

> *L’arrencacors* és un conte cruel, una obra mestra de l’humor negre
> en el sentit, precís o imprecís, però profund, d’André Breton.

Em refereixo, és clar, a *L’arrencacors* de Boris Vian (no al meu
conte). I a l’[*Anthologie de l’humour
noir*](http://fr.wikipedia.org/wiki/Anthologie_de_l’humour_noir) d’André
Breton, tan plena de joioses sorpreses i meravelles (Swift, Lichtenberg,
Ferry, Carrington, etc.).

> Això era un diumenge de novembre. Tres dies seguits de pluja gairebé
> ininterrompuda, acompanyada d’un fort vent tramuntanal…

Així comença “L’arrencacors” (el meu). El 22 de novembre passat, quan
es va presentar a la llibreria Babel de Castelló *L’home del
calendari*, no era diumenge sinó dimarts, i no bufava molt de vent, però
us asseguro que va ploure sense parar des de les set del matí fins a les
deu de la nit. Ací on diuen que no plou mai.

> …la pluja va refermar una altra vegada i em vaig haver de refugiar a
> l’únic lloc que vaig veure obert: la cafeteria del Casino Antic.

“L’arrencacors” (el meu) és formalment una *ucronia*, situada en un
moment imprecís després d’una “quarta guerra mundial”, però no una
*utopia*, ja que s’esdevé en un Castelló que no sembla que hagi canviat
gaire malgrat el pas del temps. De fet, el Casino Antic és una de tantes
localitzacions del llibre, camuflades unes vegades com a bordurianes i
altres no, que es poden trobar fàcilment en un
[mapa](http://j.mp/grancsbord) de Castelló.

> L’escenografia… m’ha fet recordar un muntatge buf d’Offenbach en
> el qual els personatges anaven disfressats de mosques, cucs i
> bestioles per l’estil. En vaig veure fotografies una vegada, en una
> exposició del Museu d’Orsay.

És cert que les vaig veure. Va ser l’any 1996, al maig (durant la
celebració de la [Fifth International World Wide Web
Conference](http://www.w3.org/Conferences/WWW5/)). Al web del Musée
d’Orsay hi ha constància d’aquella
[exposició](http://www.musee-orsay.fr/fr/evenements/expositions/au-musee-dorsay/presentation-generale/article/offenbach-4151.html?cHash=61336e8dec)
dedicada a [Jacques
Offenbach](http://ca.wikipedia.org/wiki/Jacques_Offenbach). I l’òpera
en qüestió sembla que era [Orphée aux
Enfers](http://fr.wikipedia.org/wiki/Orphée_aux_Enfers). Vegeu la imatge
de *“Désiré dans le rôle de Jupiter, en costume de mouche”*:

![Désiré](http://upload.wikimedia.org/wikipedia/commons/8/83/D%C3%A9sir%C3%A9.jpg)

## Desembre: àngels enfiladissos i telèfons màgics dels indis

![Fetitxe
arumbaia](/llibres/parentesi/3-fetitxe.jpg)

> William Blake… va veure un dia un arbre ple d’àngels, quan era un
> infant.

Això, segons els seus biògrafs, és el que va explicar [William
Blake](http://es.wikipedia.org/wiki/William_Blake) als seus pares:
*“…a tree filled with angels, bright angelic wings bespangling every
bough like stars.”* Son pare volia castigar-lo per contar mentides,
però sa mare el va defendre. Així va començar una llarga carrera de
visionari.

> -Jo -va intervenir l’Heléna- vaig veure una vegada un àngel a
> Istanbul… allà dalt, agotzonat al capdamunt de la columna de
> Constantí.

La [Columna de
Constantí](http://es.wikipedia.org/wiki/Columna_de_Constantino)
commemorava la declaració de Bizanci (Nova Roma) como a capital de
l’Imperi Romà. En una versió anterior, aquesta escena tenia lloc a
Roma, al [Fòrum](http://ca.wikipedia.org/wiki/Fòrum_Romà).

> …un relat d’un d’aquells escriptors anglesos del segle XIX. Potser
> era Chesterton, o potser Arthur Machen… Al protagonista de la
> història, els àngels que se li apareixien en un camp li manaven fer
> coses terribles.

Ni Chesterton, ni Machen. “L’estel de la dinamita” era un conte meu,
tan poc reeixit que em vaig veure incapaç d’arreglar-lo i vaig optar
per la solució fàcil: fer veure que ja existia, explicar-lo i parlar-ne
com si l’hagués escrit algú amb molt més talent que jo.

> …el fardell contenia uns fulls manuscrits i una talla de fusta, un
> fetitxe primitiu: una figureta antropomòrfica, amb cames i braços
> curts i una mena de capell estrafolari damunt de la testa.

No hi ha dubte que el fetitxe *arumbaia* de “L’orella escapçada” és,
novament, d’inspiració clarament tintinesca: vegeu-ne l’àlbum
[*L’Oreille cassée*](http://fr.wikipedia.org/wiki/L%27Oreille_cassée).

> Una mica abans de les sis érem a València, al carrer de Jesús, davant
> del pis d’Adela. Justament a l’edifici conegut com la Finca Roja…

La [Finca Roja](http://ca.wikipedia.org/wiki/Finca_Roja) de València és
un edifici històricament i arquitectònicament notable, un bloc
d’habitatges socials emparentat tant amb el [Pla
Cerdà](http://ca.wikipedia.org/wiki/Pla_Cerdà) de Barcelona com amb les
[Gemeindebauten](http://en.wikipedia.org/wiki/Gemeindebau)
austromarxistes de Viena. Jo n’he sentit parlar des de menut. La meva
àvia materna, de Vilafamés, es va haver de desplaçar diverses vegades a
València per circumstàncies familiars. Deu fer d’això setanta anys o
més. En aquelles ocasions, venia a peu a Castelló -vint i tants
quilòmetres, un camí per moments difícil a través de la Serra de
Borriol- i a continuació en tren fins la capital de l’Antic Regne.
Allí, el seu trajecte urbà discorria al llarg del carrer de Jesús. Les
altes façanes de maó roig, les torretes, la decoració, degueren
impressionar-la i durant anys en parlava sovint a la seva filla petita,
ma mare, que després m’ho va contar a mi.

> En Joan Ramon donava instruccions precises per a utilitzar dues
> figuretes d’aquestes com a aparells de comunicació a distància: una
> mena de telèfon màgic dels indis.

Aquesta idea d’un telèfon de fusta dels indis, la vaig treure d’[Le
Matin des
magiciens](http://fr.wikipedia.org/wiki/Le_Matin_des_magiciens), on
Bergier o Pauwels (no se sap mai) l’atribuïen a [Jean
Cocteau](http://ca.wikipedia.org/wiki/Jean_Cocteau).

> L’espia i empresari català Alfred Darnell en veié un a Bulacà, al
> nord de Manila, el 1860.

Però més enllà de tebeos i d’esoterisme, la inspiració literària
d’aquest relat s’hauria de buscar també segurament en *La guerra de la
Cotxinxina* de [Joan
Perucho](http://lletra.uoc.edu/ca/autor/joan-perucho).

(L’any 2007 vaig escriure que, així com Yves Chaland va ser un Hergé
proletari, jo voldria arribar a ser un Perucho de classe popular. Amb un
sentit de la fantasia no gaire diferent del seu, però menys catolicista
i menys tradicionalista que ell.)

> Londres, la Bagdad d’Occident: la capital dels encontres i les
> aventures.

Aquesta frase és una citació quasi literal, però no de Wells, que és la
referència principal en “La llauna d’ambrosia”, sinó de R. L.
Stevenson.

## Gener: arsènic, optalidons, memòria i literatura

![Caixa](/llibres/parentesi/4-caixa.jpg)

> -És arsènic… Ara això és il·legal, però era un remei tradicional i
> es continua tolerant, què hi farem. Se suposava que en dosis reduïdes
> millorava la resistència de l’organisme.

De l’ús de l’arsènic com a medicament, en vaig llegir alguna cosa en
un llibret sobre la història dels verins que em va prestar un amic. La
[wikipedia](http://en.wikipedia.org/wiki/Arsenic#Medical_use) hi fa una
referència sumària: *“In subtoxic doses, soluble arsenic compounds act
as stimulants, and were once popular in small doses as medicine by
people in the mid-18th century”*.

> Des de sempre el recordo traient el cap per damunt de la tàpia de la
> Beneficència.

El misteriós mur de la Beneficència encara existia quan jo era menut,
abans que s’enderroqués per construir-hi l’actual Conservatori i
[Escola d’Art i Disseny de Castelló](http://www.easdcastello.org/). A
poc a poc, és clar, ha anat desapareixent la ciutat on jo vaig créixer.
S’ha anat omplint d’espais on abans hi havia… Presències una mica
fantasmals, justament com en aquest episodi. Un dels temes del llibre és
la memòria. Un altre és la transformació de la memòria en literatura.

> Em va donar dos optalidons. “Pren-te això”, em digué, “t’anirà
> bé”. Era un analgèsic molt popular, llavors.

Un altre remei que va ser prohibit, o si més no
[aigualit](http://www.elpais.com/articulo/sociedad/MINISTERIO_DE_SANIDAD_Y_CONSUMO/PODER_EJECUTIVO/_GOBIERNO_PSOE_/1982-1986/Sanidad/retira/229/medicamentos/mercado/revisa/otros/307/elpepisoc/19850302elpepisoc_10/Tes),
què hi farem.

> Em vaig disculpar amb la noia, que es deia Càndida i era jove i
> amable, no gaire agraciada…

Algú sap quin personatge de quin [famós
novel·lista](http://es.wikipedia.org/wiki/Eduardo_Mendoza_Garriga) tenia
una germana que es deia així i exercia tal ofici a Barcelona?

> M’hi vaig endinsar i em vaig adonar que el carreró no s’acabava
> allí, sinó que continuava en angle recte. Al final, a l’altre extrem,
> enfrontava una de les portes laterals de l’arxiprestal.

El [carreró de l’Ecce
Homo](http://maps.google.com/maps/ms?msid=213677968328133123044.00049a75b676430d189cc&msa=0&ie=UTF8&ll=39.992608,-0.035748&spn=0.02775,0.037422&t=m&z=15&vpsrc=6&iwloc=00049a812f9035c34b4cc)
de Castelló, abans del “Pes de la farina”, va ser l’escenari d’un
fet tràgic l’any 1672: un capellà hi va ser assassinat d’un tret de
trabuc. Segons les males llengües, qui el va matar era l’amo de la casa
d’on eixia, i a més a més marit enganyat. El cas és que el bisbe de
Tortosa, a manera de castic, va emetre un interdicte que impedia
celebrar a la ciutat cap cerimònia religiosa. En passar els dies, amb
l’enterrament d’un infant pendent, el bisbe va alçar la prohibició a
canvi que el carreró es dediqués a la figura de l’[Ecce
homo](http://ca.wikipedia.org/wiki/Ecce_Homo) (pronunciat “eix homo”
en valencià clàssic).

> —Vegeu per on —em digué amb una veu dolça i musical que m’atorrollava— que avui mateix ens ha arribat la vostra comanda.

L’embrió d’aquest relat -“L’automàtica”, on la memòria es vol
transformar en literatura, els fets en ficció- és un apunt de 2004 que
ja conté sintèticament tota la història en poc més de cent paraules, 579
caràcters.

## Febrer: el calendari, Brown Jenkin, 1992

![Brown Jenkin](/llibres/parentesi/5-rata.jpg)

> El primer full, el de gener, resultava enganyosament calmós: la façana
> d’una església gòtica jaspiada per la neu.

Les imatges que inspiren els dotze fulls del calendari es poden veure en
aquest
[tauler](https://www.pinterest.com/carlesbellver/lhome-del-calendari/).

Hi podreu comprovar que jo em representava Brown Jenkin amb la cara de
Vincent Van Gogh. A l’artista abans conegut com Oriol Malet -ara
multiplicat en [Malet&co](http://www.malet.co/)-, autor de la portada
del llibre, no li’n vaig dir res, d’això. Jutgeu vosaltres el
resultat, si hi ha o no un aire de família entre aquest parell de
dimonis:

![Van Gogh](http://media.tumblr.com/tumblr_lwo44h7CWX1qzf64t.jpg)
![Portada](http://media.tumblr.com/tumblr_lwo44uG8Wj1qzf64t.jpg)

> Per mitjà de Chambers, segons l’article, el cas Jenkin podria haver
> inspirat la invenció lovecraftiana del Necronomicon, un llibre maligne
> que feia tornar bojos els qui el llegien.

L’assumpte aquest del calendari, i particularment la figura de Brown
Jenkin, constitueixen sens dubte la mena d’*engany* -en anglès
[hoax](http://en.wikipedia.org/wiki/Hoax)- que em plau imaginar (molt
més que executar-lo). En “Els somnis de la casa de la bruixa” d’[H.
P. Lovecraft](http://en.wikipedia.org/wiki/H._P._Lovecraft), Brown
Jenkin era una rata diabòlica amb cara i manetes humanes. Jo m’invento
que va ser un -odiós- personatge real i que Lovecraft, amb aquella
imatge -“invertida però exacta, com en un espill màgic”- feia broma.
Sóc jo que faig broma, és clar. Barrejo dades històriques amb
referències literàries, hi afegeixo les meves gotes d’estricta ficció,
ho combino tot plegat segons la fòrmula conspiratòria que Lovecraft
atribuïa a [Charles Fort](http://en.wikipedia.org/wiki/Charles_Fort), i
frueixo del còctel. Del pastitx.

> …maquetat i imprès a imitació de les fotocòpies d’una revista, per
> a la qual em vaig empescar un títol improbable: *Lovecraft
> Magazine*.

Improbable potser, però molt real. [Lovecraft
Magazine](https://tercerafundacion.net/biblioteca/ver/coleccion/650) va
arribar a tirar una dotzena de números, molt ben editats, de 2000 a
2003, i jo vaig tenir l’honor de col·laborar-hi regularment.
(Posteriorment vaig recollir aquells articles, juntament amb altres
textos, en un llibret titulat *Lovecraft y cía*.)

> Però en aixecar-se es va adonar que fins l’endemà no podria passar
> full: era any bixest i al febrer encara li restava un dia de més.

Dissabte i 29 de febrer… Això vol dir que aquests fets transcorren
exactament l’any 1992. Es tracta doncs d’un [salt
enrere](http://ca.wikipedia.org/wiki/Salt_enrere) o *flashback*, cosa
que no amaga el narrador.

## Març: Giorgio de Chirico, Baedeker i elefants de color rosa, o camells blaus

![Torre](/llibres/parentesi/6-torre.jpg)

> *La torre roja*. *Misteri i malenconia d’un carrer*. Ombres
> enigmàtiques, un tren que passa. Arquitectures de grans blocs, de
> buits, d’absències, perspectives impossibles.

El període de “pintura metafísica” de [Giorgio de
Chirico](http://en.wikipedia.org/wiki/Giorgio_de_Chirico), de 1909 a
1919, va influir decisivament en els surrealistes a través de [Guillaume
Apollinaire](http://fr.wikipedia.org/wiki/Guillaume_Apollinaire).
Després, però, de Chirico va proclamar el “retorn a l’ofici” i els
seus quadres es van fer més i més convencionals. Hi ha qui diu que va
ser quan va aprendre a dibuixar correctament, tot respectant la
perspectiva, que la seva obra va perdre l’encant original.

La segona muller de de Chirico, a qui faig referència al conte
“Nostàlgia de l’infinit” -titulat així per [un dels seus quadres més
famosos](http://en.wikipedia.org/wiki/The_Nostalgia_of_the_Infinite)-,
es deia efectivament Isabella Pakszwer i era, com hi afirmo, “russa de
naixement”. Però no podia tenir òbviament “arrels familiars en
aquestes contrades” bordurianes, ja que Bordúria no existeix.

> M’han tret del seu meu somni abismat, al davant de *La nostalgia
> dell’Infinito*, tres noies italianes gesticuladores i cridaires.

[Augusto Monterroso](http://es.wikipedia.org/wiki/Augusto_Monterroso) va
dir que “Los cuentos que uno escribe no pueden ser muchos. Existen
tres, cuatro o cinco temas; algunos dicen que siete. Con ésos debe
trabajarse”. Almenys en alguns casos, en alguns escriptors, això és
cert i implica que continuem (re)escrivint una vegada i una altra els
mateixos contes. Quan vaig emprendre aquest, no em podia treure la
sensació que estava repetint -esmenant?- un dels relats del meu primer
llibre, ja llunyà (de 1993). En realitat, no crec que el resultat s’hi
assembli gens, segurament perquè jo mateix he canviat, m’he fet gran,
potser he après a escriure ni que sigui una miqueta millor. (O potser,
en el fons, sí que és exactament el mateix conte, un dels meus pocs
temes, que em persegueix.)

> -Doncs ho lamento -he replicat-. Jo treballo per a Baedeker.

[Verlag Karl Baedeker](http://en.wikipedia.org/wiki/Baedeker) és
l’editorial alemanya que va inventar les guies de viatge, cap a 1872
(després que els anglesos haguessin inventat el
[turisme](http://en.wikipedia.org/wiki/Grand_Tour)). Diu la wikipedia
que en anglès el verb *baedekering* vol dir fer un viatge a fi
d’escriure una guia o un diari.

> L’acaçaria de bon matí, un matí fred d’hivern del Piemont, per la
> vora del Po o sota l’ombra monstruosa de la gran Mole Antonelliana?

La [Mole Antonelliana](http://ca.wikipedia.org/wiki/Mole_Antonelliana),
a Torí, 167 metres d’alçada. L’edifici de maçoneria més alt d’Europa.
Originalment havia de ser una sinagoga, encarregada per la comunitat
hebrea, però els somnis de grandesa de l’arquitecte van ultrapassar
aviat les dimensions, els terminis i els costos pactats. L’ajuntament
es va fer càrrec llavors del finançament de l’edifici, que
posteriorment seria dedicat al rei Víctor Manuel II, i va proporcionar a
canvi un altre terreny on es va construir un temple més modest.

Se suposa que la Mole Antonelliana degué inspirar *La nostalgia
dell’Infinito* de de Chirico. El descobriment de l’arquitectura de
Torí en general, l’“aspecte metafísic” de les seves places i arcades,
va constituir per a ell una experiència iniciàtica l’any 1911.

> Bec massa. No tant potser com Malcolm Lowry, però a mi em fa efecte
> més aviat… Eixint d’un cafè al Traketo, passaven dos camells allà
> davant de mi, per l’embocadura del carrer.

[Seeing pink
elephants](http://en.wikipedia.org/wiki/Seeing_pink_elephants), “veure
elefants de color rosa”, en anglès és sinònim de patir una al·lucinació
alcohòlica. El protagonista d’[Under the
Volcano](http://en.wikipedia.org/wiki/Under_the_Volcano) de Malcolm
Lowry en veu algun. Beauvoir veu passar uns camells que blavegen, però
potser no s’ho imaginava exactament. La realitat és més complexa i no
defuig la psicodèlia, ni el psicodrama.

## Abril: esoterisme, memòria i literatura fantàstica

![Venus](/llibres/parentesi/7-deessa.jpg)

> Un cartell groc entre molts altres cartells de tots colors, en una
> cantonada prop del pont de la Mar… L’he vist passant avui de matí i
> he reculat.

La porta de la Mar, al Castelló medieval, es trobava on ara comença
l’avinguda dels Germans Bou (l’antic camí del Grau). Porta, no pont,
perquè malauradament Castelló no té riu. Però vegeu que justament per
allí mateix, al llarg del carrer del Governador Bermúdez de Castro,
discorre -ara soterrada- la Séquia Major. Semblava doncs el millor
traçat possible per a un riu al [gran Castelló
bordurià](http://j.mp/grancsbord) que he anomenat Szohôd. (Ray Bradbury:
“Si no pots tenir la realitat, ja va bé un somni”.)

Comença en tot cas així, amb la troballa casual d’un cartell groc, una
nova incursió (o excursió: excurs) de Beauvoir en l’esoterisme, que ens
servirà per acabar de lligar fort la trama amb doble nus. Heléna
s’autodeclararà “rebesnéta” de [Madame
Blavatsky](http://ca.wikipedia.org/wiki/Helena_Blavatsky), la cèlebre
fundadora de la [Societat
Teosòfica](http://ca.wikipedia.org/wiki/Societat_Teosòfica), i Beauvoir
veurà i recordarà *coses*. Augmentarà el radi de la seva visió i per
tant també la superfície de contacte amb la boira del desconegut.
Augmentaran més els dubtes que les certeses: trobarà més preguntes que
respostes. És -pot ser- Seraphim Karelly la mateixa persona que el Gran
Serafí que ell va conèixer? Ha levitat davant d’ell i d’un nombrós
públic o no? Què va passar una vesprada de 1967 en una alqueria del
Caminàs de Castelló? I què coi hi té a veure l’*altre*, el de sempre?
([Calvin tenia un amic tigre o només era un ninot de
peluix?](http://en.wikipedia.org/wiki/Hobbes_(Calvin_and_Hobbes)))

> Tenen la seu a vora riu, enfront del barri de Khadrell… Entre ell i
> jo, un aparador amb uns pocs llibres i una col·lecció de rèpliques
> arqueològiques. Figuretes precolombines, egípcies, etc.

Ací hi hagué de fet durant uns anys la seu d’una [“associació
cultural”](http://es.wikipedia.org/wiki/Nueva_Acrópolis) que acostumava
a penjar cartells de propaganda de color groc i exhibia les rèpliques
arqueològiques modelades pels seus membres.

> Les parets estaven decorades amb imatges -gravats- de mohais de
> l’Illa de Pasqua. Just darrere seu, una fotografia en blanc i negre
> de la senyora Blavatsky amb un ancià barbut…

![Blavatsky and Olcott in
1888](http://media.tumblr.com/tumblr_lwydr7OpHR1qzf64t.jpg)

> I que va estar present en una cèlebre assemblea, al carrer 47 de Nova
> York, el vespre del 7 de setembre de 1875. Podríem pensar que
> posseeixi el secret de la immortalitat.

L’Illa de Pasqua, el Tibet, les piràmides d’Egipte, la reunió
fundacional de la Societat Teosòfica, [mags
immortals…](http://ca.wikipedia.org/wiki/Comte_de_Saint_Germain)
L’abundosa literatura ocultista constitueix sens dubte una font
d’inspiració inesgotable per a la literatura fantàstica. O era a
l’inrevés?

> Ens va fer anar darrere de l’alqueria, una mena de torreta de planta
> hexagonal…

Aquesta alqueria efectivament va existir. Els seus amos ho eren també de
l’empresa on treballava el meu pare. Quan tenia vuit o nou anys, hi
anàvem de vegades a passar una vesprada. Un altre de tants espais que
s’han esvaït. Però el recordo com era, o com vull o com puc
recordar-lo?

## Maig: equacions i llistes de pics

![Bombarders](/llibres/parentesi/8-equacio.jpg)

> -   Alguna equació deu governar la caiguda de les bombes. Coneguts el
>     pes de la bomba, la posició inicial, la velocitat i l’acceleració
>     del bombarder, l’angle de l’escotilla i la mida exacta del
>     fanatisme dels generals…

Concloure la setena revisió de *L’home del calendari* m’estava
consumint l’escassa reserva d’energia creativa que em quedava.
M’estava alçant molts dies a les cinc i mitja del matí per
treballar-hi, abans d’anar a treballar on em guanye les garrofes. Només
mentiria a mitges si digués que esquematitzar el darrer capítol en forma
de llista de pics va ser una manera d’estalviar esforços. L’altra
meitat de la qüestió és que Beauvoir mateix es trobava en un tràngol
molt més fotut que el meu i ell també havia d’economitzar
l’escriptura. No estava per literatures, enmig del fum de la guerra.

## Epíleg: Goethe, Wittgenstein, Haddock

![Peix](/llibres/parentesi/9-peix.jpg)

> “En el començament va ser l’acció.” —Goethe, *Faust*.

Com desfer el doble nus d’abril passat? Alguns problemes *vitals* poden
no tenir una solució teòrica, sinó només una resolució pràctica.
L’impuls que porta a l’acció, que es feia eròtic dos capítols abans,
ací és més aviat tanàtic, a la manera que s’apuntava al gener. D’una
de les dues maneres possibles que s’hi apuntaven, de fet.

(Beauvoir sens dubte coneix la citació de Goethe a través de
[Wittgenstein](http://ca.wikipedia.org/wiki/Ludwig_Wittgenstein), que la
va usar en els apunts publicats sota l’epígraf *De la certesa*, [*Über
Gewißheit*](http://de.wikipedia.org/wiki/Über_Gewißheit) en l’original.
Recordem ací que la tesi de llicenciatura de Beauvoir versava justament
sobre aquella obra. El títol complet era *Lògica i deliri en Über
Gewißheit de Ludwig Wittgenstein*.)

> Capità Archibald Haddock, al vostre servei.

En un llibre d’inspiració parcialment tintinesca com aquest, segurament
no podia faltar a la festa el famós capità buidaampolles. Però tampoc no
hauria calgut, potser, abordar el seu destí des de l’adversitat i la
malastrugrança. Ho reconec.
