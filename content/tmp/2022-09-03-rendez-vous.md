+++
title = "Rendez-vous"
description = "—Doncs resulta que fa un parell de dies es va presentar a sa casa aquesta estudiant francesa, la Lilith. Tan contenta de tornar a veure Gerard, perquè deia que el va conèixer a Madagascar, quan ell hi va anar convidat per l’Instituto Cervantes…"
date = "2022-09-03"
titleIt = true
slug = "3c3d6858fb20"
+++

—Doncs resulta que fa un parell de dies es va presentar a sa casa aquesta estudiant francesa, la Lilith. Tan contenta de tornar a veure Gerard, perquè deia que el va conèixer a Madagascar, quan ell hi va anar convidat per l’Instituto Cervantes. Després de guanyar el Planeta amb aquella novel·la que havia reescrit en castellà. De l’original en català, ironies de la vida, no en va fer cas ningú. Tu la vas llegir?

—Però no era la mateixa novel·la, no?

—Anem a veure, no era la mateixa i sí que era la mateixa. L’havia polida molt i l’havia ampliada. En català només era un altre relat juvenil d’aquells amb què es guanyava la vida. Però el nucli de la trama era idèntic, i els protagonistes, si fa no fa, eren els mateixos. Els va canviar els noms i les edats, és clar, els adolescents s’havien fet grans i ja no es deien Pol o Jana. I va adornar la història amb tota mena de complicacions circumstancials: escenaris exòtics, intriga política i policial, les dosis escaients de sexe i espant… La meua opinió sincera és que se li’n va anar una mica la mà. Li va quedar una novel·la bizantina lleugerament postmoderna. Aventures forassenyades, separacions i retrobaments, revelacions que no són mai el que pareixen i la clàssica anagnòrisi final. Els crítics de plantilla la van aplaudir per quedar bé amb l’editorial, ja saps com funciona aquest mercadeig, però recorde que n’hi va haver algun que no es va estar d’al·ludir als defectes amb ironia i mala bava. El cert, en tot cas, és que l’invent li va funcionar. Mig milió d’euros. Encara no m’explique com li van donar un premi tan gros. Entre altres galindaines, es va empescar una escena onírica a Antananarivo, la capital de Madagascar. Per això l’hi van convidar. Justament el que diem als alumnes que no s’ha de fer mai, abusar del recurs fàcil dels somnis. Una *rendez-vous* misteriosa i romàntica, a més a més, totalment embafosa, a la vora d’un llac en forma de cor.

—I a tu no et fa una mica d’enveja? Em pense que amb els diners del premi es va retirar.

—A mi? Gens ni mica. Jo m’ho passe bé fent classes, a l’institut i al taller d’escriptura. Em lleves la docència, la relació amb l’alumnat, i em mates.

—I l’estudiant francesa que em deies, com era? Jove?

—Jove, sí. Negra, o mulata. Cabells arrissats bastant curts. Accent parisenc amb un deix exòtic, potser per haver viscut uns quants anys a Madagascar. Moderna i desimbolta, molt atractiva. La dona de Gerard se la degué repassar de dalt a baix unes quantes vegades. No se li va escapar ni un detall de la conversa. Estàs més prim, li va dir la Lilith. Ell, en realitat, no la reconeixia, però evidentment no ho va dir. Estava molt nerviós, quasi no encertava les paraules.

—No la va reconèixer?

—No, perquè ell no va anar mai a Madagascar.

—Què vols dir? Com que no va anar a Madagascar?

—Aquest és el quid de la qüestió. L’escriptor que la Lilith va veure allà era una altra persona. A Gerard l’aterreixen els avions, mai ha fet un vol tan llarg, i a més a més odia la vida social. Em consta que va assumir la promoció del llibre com un suplici inevitable que acompanyava el premi, o un càstig diví per haver-s’hi presentat i haver-lo guanyat, i quan li va arribar aquesta darrera invitació, al cap d’un any de trens i avions, entrevistes, presentacions… doncs m’imagine que havia exhaurit tota la seua capacitat d’aguant. Així que supose que va oferir a algú que hi anara en lloc seu.

—Algú que s’assemblara més o menys a ell…

—No calia esforçar-s’hi molt. Té una fesomia normal i corrent, d’aquelles que fan que et confonguen sovint, o que no et reconeguen. Amb unes ulleres de pasta, el serrell, l’americana i la camisa fosca sense corbata —el *look* convencional de l’escriptor comú—, qualsevol hauria passat per Gerard.

—Sempre no t’hages quedat calb.

—Amb un perruquí ho soluciones.

—I es devia pensar que no se n’adonaria ningú?

—Pensa que allà no el coneixien. Ell cobria l’expedient amb l’editorial i amb el govern espanyol, i l’altre, l’impostor, s’emportava unes vacances pagades a l’Índic, possiblement amb la remuneració extra que costegés el Cervantes. Jo també ho trobe agosarat, a banda d’immoral, però coneixent Gerard, estic segur que, per damunt de tot, li devia parèixer una broma digna de l’escriptor genial que creu ser.

—I aleshores, si no va anar a Madagascar, per què li seguia la veta a la francesa aquesta?

—Perquè la seua dona no en sap res, de l’enganyifa. Es pensa que sí que hi va anar. Fins i tot, xarrant amb la Lilith, va fer referència a haver-lo acompanyat a l’estació i va remarcar que hauria volgut fer el viatge amb ell, però que amb els xiquets hauria estat complicat. Crec que tenen dos fills, i el menut, si no vaig errat, acabava de nàixer. Deduïsc, per tant, que se’n va anar en tren a Madrid, en teoria per agafar l’avió a Barajas, i aparentment es devia quedar allí. O se’n va anar a algun altre lloc.

—Saps qui era, l’altre?

—L’impostor? Encara no ho sé, però pretenc esbrinar-ho. Ja saps que Gerard no es relaciona molt amb la gent, ni tan sols sol venir als nostre sopars, però sabem que té algunes amistats estranyes. Em pense que tu el coneixies des d’abans que jo. No vau coincidir a l’institut, o a la universitat? Se t’acudeix a qui va poder recórrer?

—Ni idea. I què devia fer, a Madrid? Tenia una cita amb una amant, o què?

—Aquest podria ser un motiu, evidentment. Negoci redó. Però no ho sé pas. Tampoc he volgut furgar massa, la meua intenció no és tafanejar. El que m’agradaria és, simplement, destapar el frau i que es disculpe. Per una qüestió d’honestedat, no em pareix bé enredar el públic així. Qui s’ha cregut què és? Thomas Pynchon? Estic esperant rebre fotos de Madagascar que demostren que no era ell.

—Fotos? Com? A través de la Lilith?

—Exacte. Ella, en realitat, és una alumna que es va apuntar a darrera hora al meu taller d’escriptura.

—Al teu taller d’escriptura? Em pensava que era francesa.

—Ha treballat des de molt jove al sector turístic i domina cinc idiomes, inclòs el castellà. Ara es dedica a vendre xalets a jubilats alemanys per Orpesa i Alcossebre.

—Una xica molt eixerida.

—Sí que ho és. El primer dia que va venir a classe tocava parlar de Gerard. Saps que intente anar incloent al programa tots els autors locals. Em va explicar que el va escoltar una vegada, justament a la conferència d’Antananarivo, i que li faria molta il·lusió tornar-lo a veure. Doncs has tingut sort, li vaig dir, perquè enguany ha acceptat participar en un petit seminari a porta tancada, d’ací a una setmana. Tanmateix, durant aqueixa sessió, ella no va voler intervenir. Vaig intentar interpel·lar-la, però em va fer aturar per senyes. I després, en privat, me’n va explicar la raó. Estava perplexa, perquè ell no era el mateix individu que va veure a Madagascar. No és que el trobara canviat, sinó que era una altra persona totalment diferent. La revelació, evidentment, em va sobtar. Va despertar la meua curiositat, en vam parlar, i vam decidir parar-li una petita trampa.

—De manera que la visita a casa de Gerard va ser pur teatre?

—Equiliquà. Se’m va acudir a mi i li vaig donar l’adreça. Vam preparar l’acció junts, però posar-se la minifaldilla va ser idea d’ella —i amolla una rialleta en dir açò—. Volíem posar-lo en evidència i que confessara, però no ho vam aconseguir. Després vam maquinar una altra estratègia. Ella li ha enviat un correu electrònic, des d’una bústia que hem creat a propòsit, per a mantenir el contacte i estirar-li una mica més la llengua. Però de moment li hem tret molt poca cosa. És molt hermètic, i molt tossut. I a més a més no m’aclarisc amb tantes adreces i contrasenyes. El meu ordinador va lent, com si s’haguera tornat massa vell de colp. Per cert, tu dominaves bastant la informàtica, no? Em podries aconsellar per a comprar-me un model nou, un que estiga prou bé i siga econòmic?

I aleshores es talla abruptament la trucada, per pèrdua de cobertura, per manca de saldo, o per qualsevol altre dels múltiples tipus d’incidències que poden afectar les comunicacions modernes. Aureli, en dissoldre’s la conversa en el no-res, experimenta breument un neguit, un vague sentiment de sospita, que no sap a què atribuir.

---

Les quatre en un cafè del centre. A les cinc, Gerard ha de passar a buscar els fills. El gran ja va a l’escola. Regira el tallat d’esme mentre contempla l’arribada de Damià a contrallum.

—Ja t’ho he explicat per telèfon —comença a dir-li mentre s’asseu—. No la conec de res, aquesta Lilith. No vaig conèixer ningú a Madagascar que quadre amb la teua descripció. Tampoc és que t’hi esperara una legió de fans, comprèn-ho. Amb prou feines s’hi van aplegar set o vuit funcionaris locals, atrets per la copa de vi i la picadeta. A propòsit, el Cervantes, o Planeta, es podrien haver estirat una mica més.

Damià fa un senyal amb la mà i la cambrera li porta un *espresso* i una aigua amb gas sense que haja de demanar res. Li adreça un comentari sobre el pentinat i ella somriu. Després l’observa mentre torna a la barra. Gerard exterioritza el seu desfici tamborinant amb els dits damunt de la taula. Fa anys que Damià suporta amb resignació la fama de *vividor*, fins i tot de *faldiller*, que li ha caigut damunt. Una tria d’adjectius que al seu parer delata tant la ranciesa com l’enveja dels seus col·legues. Prefereix fer-se’n el desentès i deixar que descarreguen en ell les seues frustracions d’homes tristament casats o divorciats.

—I la teua dona què en diu, d’aquest assumpte?

—Què vols que diga, és evident que s’ensuma que hi ha gat amagat. Lògicament vol saber qui és aquesta xica, i no li puc dir que no la conec de res!

—La francesa sabia per endavant que no eres tu qui va anar a Madagascar, ho he confirmat amb Aureli. Però ignoren qui hi va anar en el teu lloc. Això és el que volen esbrinar. Aureli no em preocupa gens, però ella podria ser perillosa. Hauries de parar molt de compte.

—No em digues.

—Si truca, no contestes. No contestes cap trucada de números desconeguts. I si torna a venir a ta casa, no li òbrigues la porta. Jo de tu marxaria uns dies, un parell de setmanes com a mínim. Com més lluny millor. Agafeu-vos unes vacances tu i la teua dona.

—Ara em vols esverar?

—Hi ha moments en què convé que algú t’esvere una mica, si això t’ajuda a reaccionar i a protegir-te.

---

Quan Gerard, per enèsima vegada, es va queixar de la murga de la promoció del llibre, la possibilitat de suplantar-lo va sorgir de la manera més natural del món. Si vols, li va proposar Damià, ja hi vaig jo per tu. Com qui diu: et canvie els teus maldecaps pels meus. Després del primer gintònic, mig de broma, mig seriosament, van començar a esbossar un pla i tot d’una els va parèixer factible, a més d’audaç i magnífic. Gerard se’n va penedir de seguida, és clar, però li sabia greu fer-se’n arrere i decebre les expectatives del seu amic, que ja donava per descomptat el cap de setmana a l’Índic. El dia assenyalat, van fer junts el trajecte en tren a Madrid. El seu primer propòsit havia estat restar a casa mentre Damià volava cap a Madagascar, però es va descuidar la carta amb el segell de l’Instituto Cervantes davall del teclat de l’ordinador, a la taula del despatx, i la seua dona la hi va trobar i la va llegir. Podia anticipar la discussió sobre la importància o manca d’importància de la invitació, sobre la conveniència o no de superar les seues febleses, i aquesta perspectiva li va fer quasi tanta mandra com el mateix viatge. Va ser aleshores que se li va acudir d’anar a la capital d’Espanya, on feia anys que no passava uns dies. Visitaria el Prado, el Reina Sofía i els altres museus, faria alguna volta pels barris que va conèixer de jove i, sobretot, tindria ocasions per a inspirar-se i escriure, en algun bar o a l’habitació de l’hotel, en la més acollidora solitud lluny de casa. Els havien assignat seients en vagons diferents, però es van passar quasi tot el temps a la cafeteria.

—No sigues massa expansiu.

—Seré discret i em cenyiré al guió. Procuraré no enfonsar la teua reputació d’escriptor circumspecte.

—Caldrà que expliques per què vaig situar aquella escena a Madagascar. Digues que ho vaig somniar tal com ho descric. I que només a posteriori vaig descobrir que el llac existeix, exactament igual com al meu somni. Serà una de les poques veritats que diràs.

—Espera que m’ho apunte.

—El vol és llarg. Podries aprofitar-lo per a llegir la meua novel·la i saber de què et parlen.

El va ofendre —només un poc— que Damià ni tan sols pretenguera haver-la llegit. Per la seua experiència, la majoria d’escriptors no llegeixen mai els llibres dels altres escriptors que coneixen. No solen llegir quasi res, de fet, i això es nota en com escriuen. Però almenys fan veure per cortesia que els interessa la feina dels companys. Segurament, Damià i ell eren massa amics per a perdre el temps amb dissimulacions.

Abans de baixar van intercanviar la documentació. Ningú que els vera, ateses les diferències d’alçada i complexió, hauria pogut imaginar que pretenien fer-se passar l’un per altre. La mera possibilitat hauria fet riure a qualsevol. Però és sorprenent que fàcil resulta assemblar-se a una foto de carnet amb uns lleugers retocs: posar-se corbata o unes ulleres, o pentinar-se adequadament, per exemple, poden fer miracles.

Va ser aleshores, a l’últim moment abans d’acomiadar-se i marxar cada un per un costat, que Damià va demanar a Gerard que li fera un favor mentre era a Madrid.

—Si no és molèstia, necessitaria que lliurares un paquetet en una adreça. Em vaig comprometre amb uns amics a trametre’ls una cosa que em demanaven i amb els preparatius i les presses no he tingut ocasió de fer l’enviament per correu.

---

—Tant de bo que no hi haguera accedit. Va ser d’allò més violent passar el cap de setmana tancat amb els teus amics.

—No són els meus amics, ja et vaig dir que amb prou feines tinc el gust de conèixer-los personalment. I també et vaig dir que els donares el sobre i marxares. No calia ni que creuares la porta.

—Parles com si m’hagueres advertit contra aquell trio. Quina barra! Saps perfectament que ni de bon tros vas ser tan emfàtic.

—És que em pareix increïble que algú com tu que es vana de ser pràcticament asocial es quedara a prendre un cafè amb llet.

—És evident que no sé dir que no. Per cert, el fan excel·lent. A la italiana.

—El menjar també els eixia molt bo. Especialment el *cocido*, per a llepar-se’n els dits.

—No deies que no els coneixes?

—M’ho han contat. De totes maneres, ningú no podia preveure que et torçaries un turmell en alçar-te de la seua taula.

—I que no em deixarien abandonar el seu pis fins que vaig poder caminar.

Els fets van ocórrer divendres al vespre. Gerard havia decidit lliurar el paquet abans d’anar a l’hotel, amb la intenció de despatxar el tràmit com més prompte millor. Quan es va lesionar, els seus amfitrions van adduir el col·lapse de les urgències per a no deixar-lo marxar ni acompanyar-lo a cap hospital o centre de salut. Segons ells, la manca de personal sanitari provocava cues interminables, i les sales d’espera s’havien convertit en un niu de contagis de tota mena de malalties. A aquella hora i amb el cap de setmana per davant, hauria estat una bogeria. Es van oferir a fer-li un massatge i embenar-li el peu. Deixe que me n’encarregue jo, li va dir un d’ells amb veu pregona i to persuassiu, pot passar la nit ací i demà li aconseguirem unes crosses, o una cadira de rodes, i l’acompanyarem on vulga.

—Almenys va tenir cura de tu un metge.

—Això va dir, que era metge. Psiquiatre, potser. Em recordava un senyor que parlava d’ovnis a la tele. Calb i amb barba, com ell.

—Jiménez del Oso.

—Exacte. Mira que el taxista també m’ho va dir. Però aquesta mena de cognoms castellans em sonen tots iguals: Jiménez del Oso, Rodríguez de la Fuente… Què hi farem!

—El cas és que et vas guarir, no?

—L’embenatge i l’ungüent van donar cert resultat. Almenys van aturar la inflamació.

—Fernando és un bon professional. Va exercir la medicina molts anys en la sanitat pública.

—Doncs no va ser capaç d’aconseguir-me unes crosses en tot el cap de setmana. Es va passar el dissabte de matí fent gestions per telèfon i passejant-se d’una farmàcia a una altra, o jo què sé on anava, sense cap resultat. A partir de l’hora de dinar ja va desistir. I mentrestant, els seus col·legues s’entestaven a donar-me conversa, o m’obligaven a jugar a cartes amb ells.

—Juanjo i María Luisa, dues bones persones. I molt afeccionats a la brisca.

—Una colla d’al·lucinats, tots tres. Tenien el menjador ple de figuretes i objectes estranys. Per no parlar de les varetes d’encens o del *Tubular Bells* sonant a tota hora. Tal qual una fira ocultista o *New Age*. I els llibres de temes esotèrics, prestatges i més prestatges. Col·leccions completes de J. J. Benítez o de Lobsang Rampa. Tu vas llegir *El tercer ull*? Com si combinares *Tintín al Tibet* amb *La crida de Cthulhu*.

—De Corín Tellado no tenien res?

—De debò es creuen aquesta mena de badomeries? Tu també te les creus?

—Saps que jo no m’acabe de creure res. Excepte algunes coses.

—Almenys el metge era una persona culta. Amb ell podia parlar d’arqueologia, per exemple. O de música clàssica, encara que tinguérem punts de vista oposats. Ell era partidari de Mozart i jo de Bach.

—Apassionant. No sé per què, em fa l’efecte que no vas patir tant com dius, o hagueres marxat abans.

—Què dius ara! Encara sort que al final em vaig poder evadir del penitenciari.

—Recorda’m com va ser que te’n vas anar.

—Dilluns al matí encara no m’havien aconseguit les crosses, però jo ja podia xafar sense que em fera massa mal el peu. Tenia el tren de tornada a quarts de deu, així que els vaig comunicar la meua intenció de partir. Ells m’insistien que era molt d’hora, que canviara el bitllet per a la vesprada i que aleshores em portarien a l’estació d’Atocha en cotxe. Estàvem en això quan van trucar al timbre. Aparentment, era un tècnic de la companyia de gas que venia a fer una inspecció. Jo no el vaig veure, però escoltava la conversa des de la sala d’estar. Crec que va mencionar una possible fuga a l’edifici. Van començar a parlar tots alhora i van tirar cap a l’interior del pis.

—Et van deixar sol i et vas acomiadar a la francesa.

—Entenc que va ser de molt mala educació per la meua part, però la situació era confusa i m’havien atabalat de mala manera amb tantes atencions i tanta pressió. A més a més, feia tres dies que era en aquell pis, amb aquella gent, i em picava tot.

—I vas agafar un taxi.

—Sí, vaig donar l’alto a un que passava per aquell carrer i li vaig demanar que em portara directament a l’estació. Però això no és tot. Quan eixia del pis havia sentit que alçaven molt la veu. Algú d’ells cridava foc. I des del taxi vam escoltar una explosió.

—Pels pèls.

—Algun dia m’aclariràs que hi havia dins del sobre que els vaig portar?

Damià va fer una pausa per acabar-se el tallat.

—Res important. Uns vídeos vells que els havia digitalitzat.

—Uns vídeos vells? Quina mena de vídeos?

—Això no t’ho puc dir, és confidencial. I si t’ho diguera no t’ho creuries.

—Prova-ho.

—Gravacions de la màquina del temps del Vaticà.

—Sempre has tingut una imaginació delirant.

—Ja t’he dit que no t’ho creuries.

—I no hi ha ningú a Madrid que els puga digitalitzar aquests vídeos? Han de recórrer a tu?

—Són coses que els trobava jo per Internet, els les oferia i si donaven el vistiplau els les feia arribar. Conec webs on circula el tipus de material que a ells els agradava. El venedor em va dir que aquesta cinta havia pertangut a un oncle seu i que formava part d’una col·lecció que es va distribuir amb alguna revista als anys noranta, tot i que la que vaig rebre mancava de caràtula. Devia ser còpia de còpia. El sobre contenia la cinta i una memòria USB amb l’MPEG-4.

—I per a què ho volien en format digital? Estic segur que són d’aquells que continuen utilitzant un reproductor VHS. O una màquina d’escriure.

—Encara que et sorprenga, tenen —o tenien— un blog. Jo els ajudava a configurar-lo i els facilitava part dels continguts.

—Els teus bons oficis d’informàtic no fallen mai, això ho reconec.

A ell també li havia donat un colp de mà alguna vegada, i de fet l’havia tret d’algun mal pas. La novel·la del Planeta no existiria si Damià no haguera recuperat, del fons d’un forat negre binari, el fitxer mestre esborrat accidentalment. Ell, Gerard, no hauria tingut la paciència i la fortalesa necessàries per a reprendre el text de nou des de zero. Un text del qual s’estava cansant: no l’acabava de convèncer i temia que estiguera destinat al fracàs més absolut, com ell mateix. Li devia, doncs, la injecció de diners del premi, i segurament molt més que això. Aquella nit que va passar en blanc, després de malmenar el document, va estar a punt de llençar-ho tot per la borda i va tenir els pensaments més foscs de la seva vida. L’endemà de matí, en només mitja hora, Damià va revertir la catàstrofe i va ser ell, en realitat, qui li va suggerir presentar-se al premi. “Pel que he copsat llegint entre línies, això promet”, el va encoratjar. “Escrius molt millor que el Santiago Posteguillo”. Probablement sense ser-ne conscient —per a ell no va ser més que un comentari casual—, li va obrir la porta de l’èxit i d’una vida de somni, amb els problemes econòmics resolts i les circumstàncies personals estabilitzades.

---

—Aureli diu que *Los malentendidos* era un refregit de *La fi dels estius*.

—*A la fi de tots els estius*.

—Això he dit, no?

—Tant s’hi val. Una continuació, potser sí. Un epíleg hipertrofiat. Però un refregit… Ell sempre m’ha menystingut, a mi i als meus llibres, i no sé per què.

—Els escriptors sou gent complicada.

—Som?

—Em referisc als escriptors de debò, com vosaltres. Jo em dedique a la informàtica.

---

De manera que l’incendi no havia estat pas un accident. Fora qui fora qui haguera ordenat la intervenció del fals tècnic del gas —i ara de la xicota malgaixa, o francesa— Damià preferia suposar que havia entès que Gerard no en sabia res de res, i per tant el deixaria en pau. Ara, evidentment, li sabia greu haver-lo involucrat. Però li va venir tan bé que decidira anar a Madrid just en aquell moment i així poder estalviar-se buscar una oficina de correus a l’estació o a l’aeroport… O retre visita de nou a la *troupe*. El doctor, la catequista i el seu acòlit: entranyables, però els faltava un bull i eren una mica massa apegalosos. La coneixença amb ells —com altres establertes al si de la federació— havia estat estimulant i profitosa, però més arriscada del que pensava. Els buscava materials del seu gust. Les xarxes n’anaven curulles i ells no dominaven la tecnologia, així que els prestava el servei i li’l remuneraven molt generosament. Al cap d’un temps els havia animat a crear un blog. Al principi li dictaven el text per telèfon i ell formatava els articles i els publicava, però últimament s’havien espavilat tant que s’ho manejaven pel seu compte i havia pensat plantejar-los que enregistraren un podcast. Fins i tot els havia reservat un bon micròfon de qualitat professional. Els temes de què s’ocupaven li pareixien, si més no, suggestius. Ara resultava evident que les seues quimeres havia cridat l’atenció a algú. Havien tocat os i potser era millor per a ell no saber de quin os es tractava. L’estat profund, l’església catòlica i el capital eren sempre les possibilitats més òbvies, totes tres igualment inquietants. En ple segle XXI, certes idees i organitzacions s’havien d’enfrontar encara amb recels, rancúnia i violència. Continuaríem encallats per sempre en el conflicte del segle XVIII? No deixaríem mai enrere la mera promesa i la terrible persecució dels il·luminats?

Llàstima que no hagueren arribat a veure aquell refotut vídeo. Després d’una pantalla de títol (“*Parole per il futuro*”), començava amb una entrevista amb un capellà i amb alguns científics de primera fila, Fermi i von Braun entre d’altres. El que venia després (“*Immagini di storia sacra*”), a Damià no li havia paregut més que una seqüència soporífera d’imatges mogudes i borroses, però segur que ells li haurien tret punta. Recordava el raonament de Fernando, tan ple d’entusiasme i talent com sempre, quan en van parlar per telèfon. Segons ell, la màquina funcionava. No permetia desplaçar-se físicament en el temps, sinó que capturava i reproduïa ones visuals i sonores procedents d’èpoques passades. Tanmateix, el 99 % de l’espai és buit el 99 % del temps, de manera que resultava molt complicat enfocar-la al lloc i a l’instant precisos, i la majoria de les gravacions que s’obtenien eren totalment anodines. Damià li va descriure una escena una mica caòtica, en un punt de la cinta en què la imatge s’aclaria prou, amb grups de gent avalotada davant d’una ciutat o recinte emmurallat. Fernando va especular a quin episodi històric podia correspondre. Potser va mencionar Jericó, potser el Segon Temple. A Damià, allò li havia recordat més prompte *La vida de Brian*. S’havia distret pensant en la pel·lícula de Monty Python i havia deixat de prestar atenció a les elucubracions del seu amic.

Estava consultant horaris i preus de vols. Li convenia, sens dubte, apartar-se de la circulació una temporada. Madagascar, paradoxalment, podia ser la destinació òptima: precisament el darrer lloc del món on anirien a buscar-lo ara. L’altra vegada que hi va anar s’ho va passar d’allò més bé, però va ser un viatge massa curt i es va quedar amb ganes de més. L’hotel on es va allotjar era una meravella, cinc estrelles totalment merescudes, amb habitacions grans i netes, cafeteria i restaurant excel·lentment assortits i un pianista al pati central, des del migdia fins a la mitjanit. Però devia ser molt car, massa car per a pagar-se’l ell. Una llàstima, perquè es va avenir d’allò més bé amb el personal. Tant s’hi valia, en triaria un altre. A veure si trobava l’agenda on va apuntar noms i números de telèfon. Seria una bona ocasió per a reprendre alguns contactes. I per a conèixer gent nova, és clar. Sempre és bonic conèixer gent. També hauria de localitzar la novel·la de Gerard. Potser aquesta vegada tindria temps de llegir-la. Li havien dit que no estava gens malament. S’acabava de recordar de la visita al famós llac que li havien programat i que es va cancel·lar a última hora pel mal oratge, una pluja sobtada amb vent i llamps. Ves a saber per quina raó, tenia la sensació que es va deixar algun assumpte pendent a Antananarivo. Alguna cosa, o algú, que des d’allà el reclamava.

---

*Soeur* Ursule, àlies l’Osseta, àlies Lilith i tantes altres identitats fictícies. Reclutada pels serveis secrets del Vaticà —la Santa Alleanza, també coneguda com l’Entità— mentre era una novícia al convent de Nostra Senyora de Porto Novo, Benín. Havent demostrant perspicàcia i coratge en la recerca d’un cas de corrupció, que apuntava massa alt en la jerarquia, va ser cridada a Roma. Li van ser facilitats els estudis d’Informàtica i Criminologia —doble titulació— a la Sapienza, i Psicologia a l’Open University, graus completats en un període extraordinàriament curt. Fa un altre mos a la barreta de pa esponjós i cruixent. Deliciosa, en comprarà més, d’aquestes *rosquilletes*: així s’ha assabentat que es diuen. Una de les coses bones de la seua feina és anar pel món i conèixer les particularitats dels diferents llocs: els menjars, els costums, o els idiomes, que s’ha acostumat a entendre a mitges. Però el que la fascina de debò és la meravella inesgotable de la ment i la conducta humanes.

Una perruca grisa, una rebeca i unes sabatilles sense llustre han estat suficients per a passar desapercebuda. S’ha tornat invisible als ulls d’aquests dos. Que fàcil havia estat, rumia, provocar que es reuniren i espiar-los des d’una altra taula, de la mateixa manera que abans havia intercepat totes les seues comunicacions electròniques. Quanta vanitat i quanta negligència. Que fàcil, quasi sempre, despistar els homes i manejar-los com si foren titelles. *Vanitas vanitatum et omnia vanitas*. Dissimuladament, els ha fet una foto amb el telèfon mòbil, sense alçar-lo de la taula, i l’ha tornat a desar a la bossa que porta penjada al muscle, junt amb la pistola de butxaca Glock 26, nou mil·límetres Parabellum. Per sort, encara no ha hagut d’utilitzar-la mai, però si calguera, sap que la butla papal l’autoritza a fer-ho en defensa de l’Església. Per fi ha desvelat qui és aquest Damià —peça clau de la trama, si no de la lògia—, estirant i estirant el fil d’aquell estrany conciliàbul en un pis de Madrid. Malauradament, l’encarregat d’escarmentar els implicats es va passar de la ratlla. El problema és que només es pot confiar aquesta mena d’accions a la mena de facinerosos disposats a portar-les a terme, i després ha de venir una mongeta africana a arreglar la malesa. Les proves, tant analògiques com digitals, havien quedat totalment destruïdes en l’incendi que va afectar l’habitatge i que va acabar també amb la vida dels inquilins. Documents, obres d’art, l’ordinador… tot va ser calcinat pel foc. No hi havia, doncs, cap possibilitat de determinar l’abast i l’origen de la informació. Continuarien preguntant-se, entre d’altres qüestions de la major importància, d’on havien tret aquelles preteses gravacions de la màquina —el *chronovisore*— del pare Ernetti que havien anunciat al blog a so de bombo i platerets. Des que es va engegar la monitorització de les xarxes, cada dia se sorprenien d’una nova filtració, un nova referència, veritable o falsa —però, en tot cas, altament inconvenient per als llecs— i no sabien mai per on s’havia colat. La casa de Déu tenia massa escletxes.

Encara sort que es van assabentar que al pis era present un quart individu en el moment dels fets, el qual hauria fugit del sinistre en taxi. El testimoni del taxista, en una ciutat amb quinze mil llicències, va costar una mica d’obtenir. En comparació, baixar les imatges de les càmeres de seguretat de l’estació d’Atocha per a aquella franja horària va ser bufar i fer ampolles, igual que després identificar la persona en qüestió. Al cap i a la fi, tenia accés a les fitxes dels serveis policials d’arreu d’Europa, i del món sencer. La identificació, però, no concordava: constava als registres que el tal Gerard ******, escriptor, volava a aquella hora des de Madagascar, on havia passat el cap de setmana parlant dels seus llibres. Va fer les comprovacions pertinents i va haver de concloure que aquest viatge l’havia realitzat algú altre en nom seu. Qui era aquest altre, i quin paper podien jugar tots dos en el contuberni, eren les dues qüestions que necessitava aclarir tot seguit. La participació de Gerard en un taller d’escriptura va resultar ser l’ocasió idònia. S’havia sentit força incòmoda en el paper de *jeune fille* amb aspiracions literàries, francesa i exòtica, entre homes blancs de mitjana edat, presumptuosos i libidinosos. Però aquesta era la seua missió i la seua penitència. Havia d’aguantar el tipus i l’havia aguantat, com cada vegada. L’estratègia li havia permès donar peu a la trobada entre l’escriptor i l’impostor d’Antananarivo. De Gerard ja podia oblidar-se’n, aquest no comptava. I Aureli era un altre zero a l’esquerra: fins i tot estava convençut que va ser seua la idea d’enviar-la a casa de Gerard. *Vanitas vanitatum…*

Només li’n quedava un per despatxar, per tant, i amb una mica de sort prompte podria celebrar un nou èxit. Vigilaria de prop els moviments de Damià i buscaria la millor oportunitat per a ensarronar-lo i interrogar-lo. Però li havia quedat un dubte, tenia una molesta intuïció. No s’estarien deixant algun cap solt a Madagascar? Segur que només hi va anar per turisme? I si no havia entès del tot el seu joc? Es va connectar a la Wikipedia per repassar algunes dades bàsiques sobre el país. L’illa més gran d’Àfrica, a només uns centenars de quilòmetres de la costa de Moçambic, es va escindir del subcontinent indi al Juràssic i va ser colonitzada per pobles austronèsics durant els primers segles de l’era cristiana. Per això els nacionals conserven trets i costums asiàtics i continuen parlant una llengua malaiopolinèsia, a més del francés, que també hi és oficial. La capital es troba al centre de l’illa, a les faldes d’una serralada rocosa. El llac artificial d’Anosy —en forma de cor, amb l’illot al mig on va tenir la seua residència la reina Ranavalona I—, és una de les principals atraccions turístiques d’Antananarivo. A Ursule li pareix un indret francament cursi i se sorprèn de pensar a visitar-lo. Sense voler, s’imagina les jacarandes que hi deuen florir en aquesta època de l’any, i els reflexos del sol ponent —un capvespre roig, un record impossible o una premonició— incidint en la superfície calma de l’aigua i en l’estàtua d’un àngel estrany i trist que recorda els morts d’alguna guerra.

## Nota

En el moment d’escriure aquest relat no hi ha vols directes de Madrid a Madagascar, i l’Instituto Cervantes no hi té cap seu. La resta també és ficció.
