+++
title = "Els morts dels altres"
description = "En tornar a Castelló, a la mateixa andana, el cap de l'estació de trens em va lliurar un telegrama adreçat al meu nom. Venia signat amb pseudònim, però no necessitava pas indagar qui el remetia."
date = "2021-08-15"
+++

En tornar a Castelló, a la mateixa andana, el cap de l'estació de trens em va lliurar un telegrama adreçat al meu nom. Venia signat amb pseudònim, però no necessitava pas indagar qui el remetia. L'antiga whiskeria on em citava era ara un saló de tatuatge. El titular del negoci, concentrat en el seu catàleg de cors assagetats, calaveres i dracs, ni tan sols no va alçar el cap quan li vaig preguntar. Va assenyalar amb el polze la porta al seu darrere i a penes va murmurar:

—Més avall.

Em vaig entretenir un parell de minuts a la rerabotiga sense entendre on m’havia d’adreçar. Allà dins, només hi havia trobat foscor, teranyines i una latrina.

—La trapa! —va cridar l’artista.

Devia ser boig de remat si es pensava em clavaria al forat per voluntat pròpia. Però és cert que jo també en sóc, diagnosticat pels millors psiquiatres de la sanitat pública i de la privada. Vaig reflexionar que no era la primera vegada que ens reuníem en la zona nacional dels refugis subterranis.

—Tot el que creus saber sobre mi —em va dir a tall de benvinguda— és mentida.

—No m'estranyaria pas —li vaig replicar.

La galeria on em va rebre pareixia, prou literalment, un pandemònium. En les tenebres, s'hi albirava un exèrcit migrat de veterans que fumaven tabac de contraban, empinaven el colze i jugaven a cartes, o practicaven amb les seves armes reglamentàries en una barraca de tir, idèntica a la que jo sovintejava a la fira quan tenia dotze anys. Uns altaveus d'església, com els d'aleshores, alternaven les marxes militars amb grans èxits de la cançó espanyola. Al racó més tètric, damunt d'un entaulat, un tercet de súcubes excitava amb danses enèrgiques la lascívia de la soldadesca.

—Ja veus —em va dir— que estan preparats per a tornar a guanyar quan sigui l'hora.

Ho dubtava molt, però vaig preferir reservar-me l'opinió. Si aquest era el seu estat habitual, i tot feia sospitar que sí, els costaria trobar l'eixida d'aquell cau més que a mi l'entrada.

Començava a preguntar-me per què m'havia convocat quan em va fer passar al seu despatx.

—Tinc feina per a tu. La plaça de secretari ha quedat vacant.

Damunt de la taula de fusta noble, mal encabut dins d'un sac de xarpellera, feia un bon embalum un cadàver calcinat.

—No va tenir mai bona mà amb els aparells, i ahir es va electrocutar intentant instal·lar el fax. Però no hi ha mal que per bé no vingui. Ja pots dir que has tingut sort.

Ni per tot l'or del món treballaria per a ell. Li ho vaig dir i es va empipar.

—Almenys treu el fem quan te'n vagis.

Em va col·locar la saca al muscle i em va anar empenyent fins a una cruïlla, d'on partien mitja dotzena de passadissos. Abans que me n’adonés, ell s'havia fet fonedís. Dalt de cada llindar hi havia un rètol: Regiment Tetuán 14, Campament de la Muntanya Negra, Don Hilarión, General Aranda, Cernuda y Velasco, Comandància de Marina. Se'm va acudir una idea genial: intercanviaria les plaques i frustaria qualsevol *intentona* que pretenguessin emprendre.

Després d'això, continue professant la mateix opinió sobre la seva tropa, però prompte vaig haver d'admetre que havia sobrevalorat el meu enginy. Quan vaig eixir dels túnels a camp lliure, després de pegar tantes voltes aquella nit com en el conjunt de tota la meva vida, feia ja molta estona que m'estava esverant. (Les coses que vaig veure, i les topades que vaig tenir, serà millor deixar-les per a una altra ocasió.) Arribaràs tard, em renyava, i hauràs de donar explicacions. Com si m'esperés algú. Però ni vivint més sol que un mussol et pots desentendre d'enraonar les coses, ni que sigui per a tu mateix. I, per algun motiu, sospitava que aquesta història, forçosament, requeriria alguna justificació.

Venus lluïa al cel de l'est i el sol no tardaria a seguir-lo. Amb els tossals al darrere i la ciutat al davant, rasa i dorment, em vaig obligar a continuar caminant. Confesse que vaig abandonar el cadàver en un bancal, en algun punt entre el quarter i l'ermita de la Magdalena. Amb dos branquillons secs vaig disposar una creueta precària, amb la intenció de respectar les que vaig suposar que havien estat les seves creences. Em quedava un camí ben llarg per recórrer i no em sentia amb forces per a continuar carregant, a sobre, els morts dels altres.