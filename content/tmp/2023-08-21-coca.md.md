+++
title = "Coca de xocolate amb llima"
date = "2023-08-21T16:33:47+02:00"
tags = []
slug = "1fafad958952"
syndication = []
image = "/tmp/media/coca.jpg"
+++

—La casa que busca és al final del carrer.

Li ho va dir, sense necessitat de preguntar-li-ho, un xiquet repentinat, vestit amb pantalons curts i la camisa per dins, que pareixia un home gran en miniatura. Li va fer pensar que ningú devia acostar-se per allí per cap altre motiu.

Tenia la cita a les sis. Va trucar a la porta a l’hora en punt i la pitonissa el va rebre al seu domicili, en un segon pis just on el carreró desembocava en una plaça solitària. Per la finestra oberta, davant d’uns plàtans que feien ombra, entraven una brisa agradable i el cant d’una cadernera. L’ambient del saló era sobri i discret, sense cap bola de vidre ni més attrezzo innecessari. Un tresillo, una tele i mobles d’estil clàssic: una taula redona amb estovalles de ganxet, quatre cadires amb respatler de reixeta i una llibreria amb bibelots i l’enciclopèdia del *Reader’s Digest*. Ella, una dona de mitjana edat amb pentinat de perruqueria, tampoc anava disfressada de bruixa. Podria haver passat per funcionària o oficinista. Potser ho era i es guanyava un sobresou amb aquest altre ofici. El va fer seure, li va oferir un cafè i li va preguntar quin assumpte l’amoïnava. Ell ja li n’havia parlat per telèfon. Ara va provar d’explicar-li-ho amb més calma i més detalls.

—Voldria localitzar la meua dona i poder contactar amb ella. Va marxar de casa fa un mes, entenc que amb el seu amant. No puc dir que no m’ho esperava. Últimament s’havia mostrat distant i irascible. Arribava tard amb qualsevol excusa i vaig sospitar que tenia un afer amb un company de feina, amb qui es veia sovint. Però va desaparèixer per sorpresa, sense acomiadar-se. Una nit no va venir a dormir i l’endemà a mitjan matí em va enviar un missatge al telèfon mòbil. Lamentava no seguir enamorada de mi, em deia, i em demanava que respectara la seua decisió. Quina decisió exactament, no ho sé. I des d’aleshores res més, ni una notícia. Ni tan sols sé on és. Accepte que m’haja deixat, és clar, però hi ha qüestions, tant de tipus pràctic com personals, que necessite resoldre abans de poder passar full.

Com expressar l’ansietat que sentia, la por irracional que ella patira algun mal cada minut que passava lluny d’ell. Pensava que veure-la només una vegada, si això fora possible, o assegurar-se d’alguna manera que es trobava bé, tindria un efecte balsàmic, curatiu. Va esperar resposta, alguna reacció que al cap d’uns pocs segons encara no s’havia produït. Així que va afegir:

—Si més no, que em donara la recepta d’una coca molt bona que solia preparar amb llima i xocolate.

La pitonissa va prendre un glop de cafè. S’hi va repensar i finalment va dir:

—Ha portat una foto d’ella tal com li vaig indicar?

N’havia portat dues i li les va ensenyar. Un retrat recent que li va fer amb el mòbil —un diumenge d’aquesta primavera al passeig marítim— i una altra d’uns mesos abans, per Nadal, en què se’ls veia els dos junts en un dinar de celebració: una de les poques vegades que s’havien reunit amb la família d’ell. En secret, a ell li agradava pensar-hi com si haguera estat la seua boda, perquè en realitat no s’havien casat: ell li ho va demanar, però ella no va voler, deia que els papers no importaven i que només eren un destorb.

La pitonissa va examinar les fotos en silenci, primer una i després l’altra. Va transcórrer un minut. Pareixia concentrada. Va alçar el cap amb la mirada perduda i ell es va imaginar que estava en trànsit, o es projectava al pla astral, o com s’haguera de dir allò que estava fent. Va veure que tancava els ulls i tot seguit els tornava a obrir.

—Els diners?

Ell li va lliurar el sobre amb la quantitat convinguda.

—És a Madrid —li va revelar tot d’una—. La setmana que ve, divendres al vespre, hi haurà una recepció a l’ambaixada de Portugal. La trobarà allí. Serà la millor oportunitat que pot tenir.

Al carrer, quan se n’anava, es va tornar a creuar amb el xiquet repentinat i revellit d’abans. Ara donava menjar als coloms i no el va veure passar.

—No es preocupe per mi. No sóc pas un xiquet. Tinc trenta-tres anys i patisc una síndrome, per fortuna en una variant benigna, que ha limitat severament el meu creixement.

---

Quina casualitat haver coincidit al tren. Tenien els seients encarats i quan el vagó havia començat a moure’s s’havia estranyat que no l’acompanyara ningú. Potser no hauria hagut de dir-li’n res. No sempre li era fàcil decidir quan era millor parlar o callar, però a posteriori era més habitual que tinguera la sensació d’haver xarrat massa.

—He passat uns dies a Madrid en un congrés de la Societat Espanyola d’Ornitologia. I vostè? Ha vingut per feina o per plaer?

—Assumptes personals. Així que li agraden els ocells? L’altre dia em vaig fixar que alimentava els coloms.

—Estudiava la seua interacció amb els lloros verds invasors amb què els toca competir. Un conflicte apassionant, alliçonador. Va trobar vostè la casa que buscava? Confie que la visita resultara fructífera. És una bona dona i generalment molt efectiva. Si em permet preguntar-li-ho, com va saber d’ella?

Es va remoure al seient. Sentia l’impuls d’explicar a algú els fets excepcionals que li havien esdevingut les darreres setmanes i especialment les darreres hores.

—Vaig trobar publicitat seua a la bústia. Estava intentant localitzar una persona i el detectiu privat a què vaig recórrer havia refusat el cas. Justificadament, perquè a penes vaig poder proporcionar-li res més que el nom i una descripció i amb tan poca cosa no tenia per on començar. Així que l’alternativa em va venir de perles.

Era veritat que no sabia quasi res d’ella. Quan la va conèixer acabava d’arribar a la ciutat, amb un contracte de treball a torns en una empresa de transports o logística. Era extravertida, però gelosa de la seua intimitat. No acostumava a parlar del seu passat o de la seua família i ell no volia que pareguera que la interrogava.

A continuació, va explicar al seu company de viatge el mateix que a la pitonissa, si fa no fa. I el que la pitonissa li va revelar: quan i on podia anar a buscar la seua estimada.

—I la va trobar?

—I tant que la vaig trobar. Però anit va ser una nit complicada i intensa. Si m’allargue massa i l’avorrisc em fa parar.

—Continue, per favor. M’ha encuriosit.

—L’ambaixada de Portugal té la seu en un palau del passeig de la Castellana, després de la dels Estats Units pujant des del centre. M’havia informat, celebraven la seua festa nacional, el dia de Luís de Camões. Hi vaig acudir amb temps, em vaig asseure en un banc, sota una sòfora, i vaig anar observant com arribaven els convidats, d’un a un o per parelles. Vaig esperar quinze minuts, vint minuts. Em va estranyar no haver-la vista encara, perquè sol ser puntual. Possiblement ja hi era des d’abans que jo, així que em vaig alçar i vaig caminar a poc a poc fins a la porta mentre pensava què diria perquè em deixaren entrar. Crec que vaig donar una explicació molt confusa al conserge. Que buscava una persona i que necessitava parlar amb ella, alguna cosa per l’estil. Em va contestar en portuguès, una frase per a mi inintel·igible. No he estat mai massa hàbil amb els idiomes.

—* Você deve ser o amigo do baixinho*.

—Com diu?

—Res. Continue, continue.

—El cas és que aleshores es va girar d’esquena i va deixar de prestar-me atenció, com si jo no estiguera plantat davant d’ell. No m’ho vaig pensar gens i vaig tirar cap a dins. Li assegure que no solc ser tan agosarat, però estava decidit a aconseguir el meu objectiu i res m’ho podria impedir. En un saló d’allò més luxós, guarnit amb llànties i cortinatges, un grup nombrós de gent d’aparença distingida escoltava l’actuació d’una cantant de fados. Entre els assistents hi havia d’haver representants d’altres països i personalitats de l’alta societat espanyola. Jo també m’havia mudat per a l’ocasió, amb aquest mateix trage que porte avui i una altra camisa. La camisa sí que me l’he canviat. Un cambrer em va oferir una copa de *vinho verde* i un canapè d’abadejo amb pebre roig. Deliciós. Va acabar la cançó i tothom va aplaudir, amb un entusiasme que a mi em va parèixer una mica postís. Va ser en aquell moment que la vaig veure, amb un vestit de festa roig i un xal verd…

—Els colors de la bandera de Portugal.

—…mostrant el seu millor somriure del braç d’un desconegut. Un senyor gran, negre. De raça negra, vull dir. Africà. Ella també em va veure. Em va mirar bocabadada, amb ulls atònits, un segon abans que algú m’agarrara pel coll i m’arrossegara fins al carrer. Em va fer mal, però en calent ni me’n vaig adonar. Estava perplex. Era el company de feina d’ella, el que jo m’imaginava que era el seu amant.

—Ui.

—Em va ficar a espentes dins d’un cotxe gros i lluent. Un Audi, vaig comprovar després. Llavors vaig comprendre que anava vestit com un xofer o un guardaespatles. Res d’allò quadrava. Va arrancar, va xafar l’accelerador i em va preguntar si em quedava en algun hotel. Fins aleshores encara no havia dit ni mitja paraula.

—I el va portar a l’hotel?

—Em va portar a l’hotel i pel camí em va amenaçar. Em va dir, literalment, que em mataria a hòsties i tiraria el meu cadàver a l’estany del Retiro, si no marxava l’endemà —avui— de bon matí o si em veia eixir de l’hotel abans d’hora.

—I vostè li va dir alguna cosa?

—Vaig intentar persuadir-lo amb paraules molt suaus que podíem ser raonables, que jo només pretenia parlar amb ella i que respectaria la seua voluntat.

—I llavors…?

—Em va fotre una punyada i em va advertir que callara si no volia acabar sent pastura dels peixets.

—Amb algunes persones no es pot raonar.

—Ja pot ben dir-ho.

—Així que va passar la nit a la seua cambra.

—En efecte. Consumint-me de nervis i d’angúnia perquè havia perdut la meua oportunitat i no veia com recuperar-la. Fins que vaig escoltar uns trucs a la porta.

—Uns trucs? Qui era?

—Ella. Amb el mateix vestit roig, però sense el xal verd. Se’m va abalançar, em va besar i vam restar muts i abraçats un minut o dos. Després, em va contar una història increïble.

—Quina història?

—No sé si li l’hauria de contar a vostè.

—Com vostè vulga.

—Però vostè no la coneix, a ella, no pot identificar-la i jo no li’n facilitaré més dades. Fixe’s que no li he dit en cap moment el seu nom. És una omissió deliberada per la meua part. Per a vostè serà com si li explicara una novel·la o una pel·lícula. En poques paraules, anit em va confessar que és agent de la brigada d’informació. Allò que es coneixia vulgarment com la policia secreta. I l’animal que s’havia comportat tan violentament amb mi no era pas cap amant, sinó un company seu d’equip.

—La policia bona i el poli dolent, doncs.

—Sí, supose que l’estereotip es compleix. Però en aquest cas no tinc cap dubte que ella és sincera en la seua bondat. Embolicar-se amb mi no entrava en els seus plans. Va ser una circumstància imprevista, un accident del destí que li va causar no poques complicacions, a més d’un càrrec de consciència. Es va sorprendre que jo no m’haguera adonat en cap moment del seu neguit.

—Els homes som així, ens costa interpretar els senyals.

—Exactament això em va dir ella. Resulta que tenia assignada una missió quan ens vam conèixer. Fa un mes, aquella missió es va cancel·lar de sobte i li’n van encomanar una altra, de més alt nivell, que l’obligava a traslladar-se a Madrid de manera urgent per infiltrar-se en el món de la diplomàcia. L’acompanyant amb qui la vaig veure anit a l’ambaixada era el cònsol honorari de Dahomei. No podia negar-s’hi, la seua feina funciona així i en aquell moment de crisi va pensar que el millor que podia fer, pel meu bé, era desaparèixer de la meua vida. Però després se n’havia penedit, no deixava de pensar en mi i es va alegrar que haguera anat a buscar-la. Quan em va demanar que li abaixara la cremallera del vestit, vaig saber que ella també volia arreglar les coses.

—I vostè creu que s’arreglaran.

—Espere que sí. Les relacions a distància no són fàcils, però tampoc impossibles.

—N’està vostè ben enamorat.

—Des del primer dia. Des de la primera vegada que ens vam veure fent la compra al súper. Ella estava darrere de mi a la cua de la caixa i em va avisar que m’estava emportant el seu paquet de farina de força. No sé com, l’havia ficat sense voler dins la meua bossa. Després, al cap d’una estona, vam coincidir al quiosc. Jo comprava el diari i ella buscava una revista amb receptes de cuina. Ens vam mirar, vam riure i em va suggerir d’acompanyar-la a prendre un cafè o esperar a trobar-nos casualment al bar del costat.

—Es feia trobadissa.

—Un barri és com un poble i és normal creuar-se amb els veïns ara i adés.

—Però ella era veïna?

—S’acabava d’instal·lar en un pis de lloguer al bloc darrere del meu. Açò tampoc li ho hauria de contar, però vam passar junts aquella nit a sa casa. Ja li he dit abans que va ser amor a primera vista.

—I van estar junts durant un any.

—Vam congeniar d’una manera sorprenent, extraordinària. Al cap d’un mes li vaig proposar que vinguera a viure amb mi. El seu pis era menut i estava mal condicionat. Ni tan sols tenia un forn com Déu mana per a coure les seues coques. En principi, ella i jo no teníem res a veure. Ens assemblàvem com un ou a una castanya i ningú haguera dit que faríem lliga. Per a començar, ella era castellanoparlant, nascuda a Segòvia, però de seguida es va interessar a aprendre el valencià i es va esforçar a integrar-se en tots els àmbits de la meua vida. És la persona més dinàmica i oberta que he conegut mai. Fins i tot es va voler apuntar a la muixeranga a què jo pertany i la seua implicació va ser total. Assajos, actuacions, comissions, tot.

—Potser, com a agent de policia, pretenia investigar un possible vincle de les muixerangues amb el moviment independentista.

—Això seria absurd. La nostra conlloga és una associació de caire cultural i estrictament apolítica. A més a més, si fora així, m’ho hauria dit aquesta nit. No, és impossible.

—Canviem de tema. Ha mencionat un parell de vegades la seua afició a les pastes.

---

—Doncs sí que ha quedat bona.

—Esponjosa.

—I gustosa.

—Va ser bona idea transcriure la recepta.

—La resta de la conversa també es va gravar bé? I les imatges?

—Àudio i vídeo amb qualitat professional, com de costum. Des de primera hora d’aquest matí, el reportatge complet és a mans de la premsa i a la bústia del cònsol.

—El cònsol de Dahomei?

—Saps perfectament que aquest país no existeix des de 1975, almenys no amb aquest nom.

—Has hagut de censurar molt de metratge?

—A penes uns minuts d’escenes massa explícites.

—Millor deixar alguna cosa a la imaginació dels periodistes.

—I del cònsol.

—La qüestió és que hem exposat i neutralitzat una altra agent enemiga.

—Distraure’ls amb la muixeranga va ser una jugada genial.

—Encara em faig creus que s’hi entretingueren un any sencer. Però ara havien afinat massa la punteria i calia desbaratar-los l’operació.

—Torna’m a recordar per què fem açò.

—Per pura diversió. Contra ells tenim la guerra perduda des de fa cinc-cents anys, però encara ens ho podem passar bé enredant-los.

—I una mica també per amor a la pastisseria tradicional?

<img src="/tmp/media/coca.jpg" alt="Portada d’un llibre antic de receptes de pastisseria: “Repostería selecta. Josefina Velázquez de León. 3ª edición.">
