+++
title = "Una qüestió de mètrica (i d'errates)"
description = "Esborrany per a l'homenatge d’El Pont a Joan Fuster."
image = "/uploads/2019/fb9ebfd41f.jpg"
date = "2022-03-04"
slug = "f8abb40a1063"
+++

<img src="/uploads/2019/fb9ebfd41f.jpg" />

Al febrer de 2013, estava enllestint el meu llibre *La nit mil dos* i em vaig adonar que tenia un problema.

Havia decidit encapçalar el llibre amb la citació d'un vers de Joan Fuster. Un vers d'un poema —“Criatura dolcíssima”— bastant conegut, encara que fora, sobretot, per l'adaptació que en va fer Lluís Llach (*Somniem*, 1979; *Poetes*, 2004).

El vers en qüestió era el darrer d’aquest tercet:

> ¿Però no hi trobaran ta pau, tos muscles,  
> la teua olor completa, penetrant-me?  
> ¿No hi llegiran ton nom amb un bell pànic?

El cas és que, fins aquell moment, havia preferit no parar compte en certa —incòmoda— discrepància que s'advertia en diferents transcripcions. En la versió de Llach figurava tal com l'acabe d'anotar, però en l'edició dins del recull *Set llibres de versos* (Tres i Quatre, 1989), que és la que tenia a mà, i en un fum de pàgines web, deia una altra cosa lleugerament diferent:

> ¿No *li* llegiran ton nom amb un bell pànic?

Quina de les dues versions devia ser la bona? És a dir: l'original, la correcta. Per a mi, el sentit resultava molt més clar amb “hi”. "No hi llegiran" volia dir, evidentment, “no llegiran en els meus versos”. A qui, o a què, tanmateix, faria referència “li”? A qui “no li llegiran ton nom”? A qui podríem llegir-li aqueix nom que no sabem?

Aquesta consideració, en tot cas, no em pareixia gens concloent. Podia ser que jo, simplement, no entenguera el vers. I si no volia citar un vers apòcrif, o erroni, encara menys voldria citar-ne un que no entenia!

Em vaig plantejar com desfer l'embolic i vaig recordar que la primera vegada que vaig llegir aquest poema va ser, l'any 1987 o 1988, en l'exemplar d'*Escrit per al silenci* de la Biblioteca de la Fundació Huguet, a la casa de la Cultura de Castelló. Vint-i-cinc anys després, vaig tenir la sort de poder accedir una altra vegada al mateix exemplar —ara a la Biblioteca de la Universitat Jaume I, on s'havien integrat els fons de la Fundació— i vaig poder comprovar que en aquella edició de 1954 —la primera, l'original— el pronom utilitzat era “hi”, no “li”.

Quan devia aparèixer, doncs, l'altra versió? Una recerca ràpida en Google Books em va mostrar que el “li” només s'havia estès a partir de l'edició de 1989. D'entrada, però, no podia descartar que en lloc d'una errata no fora una correcció, introduïda pel mateix Fuster en aquella data tardana. Estava a punt de demanar opinió a persones que en saberen més que jo, de Fuster i de la seua obra, i aleshores vaig advertir que el canvi de pronom tenia una altra conseqüència rellevant, a més de la semàntica: la versió amb “li” suposava una síl·laba més, onze en total. Quina era la mètrica del poema? Quantes síl·labes tenien els altres versos? Em vaig afanyar a comptar i el resultat va ser que tot el poema eren tercets decasíl·labs, excepte aquest verset de la discòrdia. Amb “li”, hauria estat l'únic hendecasíl·lab entre un total de noranta versos, i això tindria poc trellat. La versió amb “li”, per tant, vulnerava la mètrica del poema i per aquesta raó, al meu parer, havia de ser una errata.

I així va ser com, finalment, vaig poder citar el vers sense més maldecaps.

---

Preguntar als *sabuts*: ho vaig fer igualment. Tant Francesc Pérez Moragon com Vicent Salvador Liern van tenir l’amabilitat d'atendre els meus dubtes i van corroborar, ambdós, la conclusió adés exposada. Els reitere el meu agraïment.

---

Un indici més, si calguera. Des de l'edició original, acompanya el poema la nota següent de Fuster, en la qual agraeix a l'impressor una errata que el va fer canviar d'idea:

> En un dels poemes d'aquest llibre, inesperadament, vaig trobar la col·laboració involuntària del linotipista. Jo havia escrit: «Jo t’inventava noms o altres carícies». Innocent de mi —era sincer en dir-ho—, pensava que podia «inventar» noms i carícies, i no, les carícies eren les de sempre, i també els noms. Però el linotipista, en comptes de «Jo t’inventava», va posar «Jo t’intentava». El «Jo t’intentava» resulta penosament cacofònic; tanmateix s'obre a unes eventualitats semàntiques més atractives. «Jo t’intentava noms o altres carícies» és un vers francament bonic. No és meu: és una errada tipogràfica. «Intentar noms…» No és igual «intentar» que «inventar»…

Del “li”, per contra, Fuster no en va dir res en cap edició, fins on jo sé.