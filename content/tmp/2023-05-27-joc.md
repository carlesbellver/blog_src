+++
title = "El joc més fascinant"
date = "2023-05-27T20:35:04+02:00"
tags = []
slug = "2228bd60f4b1"
syndication = []
image = "/tmp/media/drac-bosc_variation.jpg"
+++

## Pecats de joventut

La sala d’espera de la ginecòloga estava decorada amb quadres de pintors locals, cada un amb la placa que indicava el títol de l’obra i el nom de l’artista. De seguida en va identificar un, titulat “Sant Jordi matant el drac”. Per a Irene, els traços vigorosos i intensos pareixien expressar una mena de fúria o ímpetu violent. Li feien pensar en les flames exhalades per la bèstia i en la ferida consumada per la llança.

Al vespre es va trobar amb Hermínia, que li va contar la història d’aquell quadre pintat pel seu pare.

—És de la seua època d’estudiant de Belles Arts, o de just després d’acabar la carrera. El títol era el lema d’un certamen convocat per l’Ajuntament per celebrar el Dia del Llibre. Però l’estil va escandalitzar quasi tots els membres del jurat, professors de dibuix de gustos més aviat classicistes, i van fer constar a l’acta que l’havien deixat fora de la valoració per incomplir les bases. Tal com ens explicava sempre l'anècdota, era evident que allò el divertia i l’enorgullia.

—Doncs a la doctora Forcadell sí que li degué agradar.

—Li’l va regalar.

—I això? Eren amics?

—O una mica més que amics. Però no ho sé ben bé, només m’ho imagine. Crec que en aquella època ja coneixia també ma mare.

Irene havia vist bastants quadres seus, a sa casa o a les galeries de la ciutat. Paisatges, bodegons, retrats. Tècnicament reeixits, però sempre figuratius, realistes i bastant convencionals. Cap com aquell. Li ho va dir.

—Va abandonar l’abstracció molt prompte. A penes li n’he vist algun altre, recolzat contra la paret de l'estudi.

I va sentenciar:

—Pecats de joventut.

## Un temps incert

—Digueu-los que vinguen.

Tenien la sensació que estaven tot el dia sotmeses a instruccions i prohibicions implacables, com si no pogueren fer o decidir res elles soles. Com si foren encara unes xiquetes menudes.

Anys a venir ho recordarien d’una altra manera. Pensarien que sí que eren massa menudes i que van tenir molta sort, evidentment dins de la desgràcia de la guerra. I que van aprendre tota mena de coses útils. Agranar l'escala, sempre de dalt cap a baix. L'ordre dels coberts en parar la taula. Rentar-se les mans amb sabó, també el dors, entre els dits i davall de les ungles. Fer bullir la llet i batre ous. O pescar crancs al riu amb un gamber.

—No és convenient que entreu al riu. Després de les darreres pluges baixa amb força. No te'n rigues, Tereseta. És clar que ho dic per tu. El perill que correu és gran.

No sabien que ara es deien Lluna, Sol, Aigua, Fulla i Cel. Quan les cridaven pels seus noms antics, deixaven anar una rialleta i les grans no entenien per què.

A la vesprada, Cisqueta afluixava. El berenar era un moment magnífic. Llet i galetes. Els diumenges un quadret de xocolate. I cançons. Vine’m a vore, vine’m a vore. La cistelleta de la Mare de Déu. Després tornaven a eixir a jugar. S'arreceraven davall dels pins o del rocam, terroritzades, quan el drac sobrevolava les llomes cercant-les.

Creuarien un dia el Rubicó per tornar a les seues cases. Mentrestant, invocaven els esperits del bosc per demananar-los que pararen compte de les seues mares i dels seus pares, que s’havien hagut de quedar a la ciutat en un temps tan incert.


## La millor tallada

—Sempre m’he preguntat d’on trau el temps la gent per a aquesta mena d’embolics amorosos.

—I l’energia.

—Sí, també. Entre la feina i els fills, no sé jo.

—Deu ser fer més fàcil si treballes a casa i no tens un horari fix, com ell.

—I ella és soltera.

—Però se suposa que treballa moltes hores. Les metges sempre tenen doble agenda, al matí a la pública i a la vesprada consulta privada.

—Maite ja no ho fa, això. No ho necessita. Només atén compromisos ineludibles. Família i amistats, bàsicament.

—Tu encara recorres a ella?

—De vegades sí.

—Jo també. Quin honor. La doctora Maria Teresa Forcadell, premi de la Fundació Dexeus.

—I premi de divulgació científica de la Universitat.

—És evident que no li cal fer hores extres.

—Però aquests diners dels premis ja se’ls deu haver gastat arreglant-se la caseta del poble. Una herència inesperada d’una tia de sa mare que va morir vellíssima. Entre totes les nebodes i renebodes, els va caure a Maria Teresa i a sa mare. És a dir, a ella. No vau veure les fotos? Espereu un moment que les busque. Pareix un hotelet rural o un xalet de luxe amb totes les comoditats, enmig dels ametlers. Ja sabem en quin niu d’amor es deuen amagar els caps de setmana.

Amèlia havia agafat el mòbil i lliscava cap amunt amb el dit. Núria va tornar a tastar el te negre. Encara estava massa calent. Es va quedar pensant. Feia molts anys que es coneixien. Des de l’escola, si més no. Qualsevol dia començaria a fer molts anys de tot.

—Quan repartien regals, sempre s’enduia la millor tallada.


## Ningú les podia traure de les seues ànsies

Havien desaparegut algunes figuretes del betlem i Cisqueta, la criada, va fer un crit d’alarma.

—On les heu posades?

Però Diana els va dir que tornaren les ovelles a la seua amiga Maria i a l’infant, el Jesuset, que ella preferia les flors.

Per a lectores novençanes i entusiastes com Tereseta i les seues cosines, però sobretot per a Tereseta, la biblioteca de la tia Frederica havia estat un descobriment fantàstic. *Guillermo el travieso*, Heidi_ i _Otra vez Heidi_, els contes de Grimm i d’Andersen, il·lustrats per Arthur Rackham, les *Vides paral·lleles* de Plutarc i la _Mitología griega y romana_ de Pierre Commelin, que els va proveir de noves advocacions solvents a qui elevar les seues pregàries, ara que els temples cristians de nou tremolaven. Diana —o Artemisa— les tenia enamorades. Li van construir un altar al bosc i van actuar davant d’ella com a cadells d’ossa, conforme als seus desigs. Entre les ràfegues tramuntanals —havien fet bé de posar-se els abrics—, van escoltar atentament les seues explicacions i van buscar branques primes i flexibles de roure o d’anouer per confeccionar els seus propis arcs. Cisqueta les va enxampar quan agafaven un cordell a la cambra dels mals endreços.

—Per a un adorn de Nadal, segons Tereseta. No han volgut dir res més, i és que tot ho porten en secret!

Ella patia per si es feien mal amb els seus estranys jocs i s’empipava encara més que Frederica, que n’era responsable davant de les seues famílies. S’havien acostumat a patir, totes dues, i ningú les podia traure de les seues ànsies. Ni tan sols les deesses i déus del món antic haurien pogut.


## La roda de la vida

Quasi tots els monitors es coneixien perquè havien anat junts cada any al campament des que eren menuts. Aquest estiu dels divuit anys —complits o per complir— el tema de conversa ineludible era el futur: què farien al setembre, ara que havien acabat la secundària, i què seria per tant de les seues vides.

—Em matricularé en arquitectura a València.

—Pensava que estudiaries Belles Arts.

—M’has vist cara de voler patir fam?

L’única nova es deia Maria Teresa i era cosina o amiga de Núria. Ambdues aspiraven a ser metges, com els seus pares. A la nit, després d’enviar les criatures a les lliteres, tota la colla s’asseia al porxe a mirar els estels i fer petar la xarrada. Ferran havia encès una cigarreta i Núria taral·lejava en veu baixa uns versets, possiblement d’un cançoner que circulava en fotocòpies. Hèctor, el candidat a arquitecte que no volia patir fam, va considerar la possibilitat que el sentiment fora recíproc i a Maria Teresa també li fera gràcia ell.

—Tenim un temps  
breu, breu, breu,  
i un camí molt  
llarg, llarg, llarg,  
cada cosa té el seu temps  
i passa de llarg.

Eren molt a la vora un de l’altre, les seues cames es tocaven sota els pantalons texans i Maria Teresa continuava explicant-li detalls intranscendents de la seua vida burgesa. Hèctor es va girar, lentament, per descobrir-li els llavis entreoberts i imaginar que es besaven. No era impossible que això passara, si no aquesta nit una altra nit igual que aquesta. La idea, d’una forma insòlita i forassenyada, va donar pas a la consciència d’una trama secreta, implacable. El seu flirteig no duraria més que les vacances. Hi hauria nous amors, d’hivern i d'estiu, cada un menys intens que l’anterior. Entraria a treballar en una empresa d’obres públiques de València i més avant es traslladaria a Madrid. A penes tornaria a Castelló. Es casaria amb una companya de feina i tindrien fills amb els quals no parlaria en valencià. Obtindria reconeixements que per a ell no significarien gran cosa. Arribaria el dia en què no s’interessaria per res ni trobaria gust en res. Moriria vell, decebut i avorrit.

Per què emprendre aquest ingrat viatge?

—Fas un baf d’alls.

Evidentment, era mentida. Ni tan sols n’havien fet servir, d’alls, per al sopar. Però li ho va dir, quasi sense pensar-hi, com un intent desesperat d’aturar en sec la cadena fatal d’esdeveniments, abans que fora massa tard. I en efecte, no tardaria a comprovar que deixaven de complir-se, una a una i de diverses maneres, totes les seues premonicions.


## Un ardat de formigues

—Un ardat de pobres.

Li havien preguntat què era allò, què significava aquella visió lamentable. A vegades, Cisqueta emprava paraules que sonaven rares, exòtiques i enigmàtiques. L’explicació de la glossolàlia era que ella va nàixer a Barcelona, on havien emigrat els seus pares, i va aprendre a parlar el català amb les particularitats d’allí. És mig catalana, solia dir-ne la tia Frederica.

L’ardat, la colla de pobres, en realitat era un escamot de soldats del bàndol perdedor que fugien en desbandada, o que havien desertat. Feien una fila d'allò més llastimós. N’hi havia que estaven ferits —portaven el cap embenat o caminaven amb crosses— i tots devien tenir fam i por. Més tard van discutir si havia volgut dir que eren uns pobres soldats o uns soldats pobres. A vegades no eren només les paraules, sinó com les utilitzava. El que deia i com ho deia. A elles, la seua manera de parlar les encuriosia i les fascinava.

—Nenes, què feu ara ajupides a terra?

—Mirem un ardat de formigues!

—Pobres formigues, sempre maldant per arreplegar menjar!

## Res que no es poguera solucionar

Tal com ho veia ell, tenia al davant un amplíssim ventall d’opcions. Podia, per exemple, continuar com si no haguera passat res, com si Maria Teresa no li haguera confessat la seua orientació sexual i ell no s’haguera quedat bocabadat com un ximple. O podia distanciar-se’n, deixar d’anar darrere d’ella a tota hora, oblidar-se’n, com si no s’hagueren conegut mai i no haguera estat boig per ella des de l’estiu abans de la universitat. Ambdues alternatives, tanmateix, li pareixien igualment poc raonables i gens realistes. No podia imaginar-se fent ni una cosa ni l’altra.

Havia estat una situació incòmoda. Malgrat les seues ínfules d’artista bohemi, no era conscient de conèixer personalment cap dona a qui li agradaren les altres dones, ni molt menys s’havia plantejat que Maria Teresa poguera ser-ne una. Sabia que existia l’homosexualitat, per descomptat, tant masculina com femenina. Però només, fins ara, en teoria, i aquest xoc amb la realitat l’havia fet sentir ingenu i pueril. Almenys, va reflexionar, tenia un bon motiu per no voler eixir amb ell. I a continuació es va adonar que aquest pensament era, si més no, ridícul. Una nova mostra de beneiteria de la seua part.

S’estava fent un embolic i va recórrer al remei més tradicional: beure sol en un bar. Abans de començar la tercera copa de conyac, com sol passar, va sucumbir a la il·lusió de veure-hi clar. Ja sabia què havia de dir-li i va marxar corrents (va anar de poc que no es descuidara de pagar, però l’amo el va agafar pel braç a temps). Serien amics per sempre, això era irremeiable, i a més a més… El que no podia esperar és que davant de casa de Maria Teresa es trobaria Elena, que havia estat veïna seua anys enrere, quan eren menuts. Que canviada la va trobar, quina jove més interessant havia esdevingut i quins miracles de loquacitat obrava en ell l’alcohol.

Era prompte, molt prompte, per a anticipar que Maria Teresa seria l’única ombra en la seua relació, l’única taca que costaria traure a còpia de voluntat, humilitat i bugades. Res, però, que no es poguera solucionar.


## El joc més fascinant

L’únic llibre que va restar fora de l’abast de Tereseta aquell any, en aquell dolç exili de ritus i aventures, no va ser cap dels inclosos a l’escassa però selecta biblioteca de Frederica, sinó l’únic, de fet, propietat de Cisqueta, que l’atresorava al bagul de la seua cambra. I ni tan sols aquest li va ser vedat del tot. No les seues ensenyances.

El llibre era una gramàtica i demostrava una altra manera d’escriure, una que feia que passaren coses. Les paraules s’havien de triar amb cura per formar una frase breu i entenedora. I després separar-ne les lletres, descartant les repeticions, i compondre-les en un bell monograma, en el qual calia concentrar tota l’atenció. Cisqueta li ensenyava les regles i els exemples del llibre i guiava els seus gargots i els seus pensaments. Quan tanques els ulls, la va instruir, l’has de veure amb l’enteniment.

D’aquesta manera podien fer venir una alosa —un ocell poc comú a la comarca— a oferir-los el seu cant des de l’ampit de la finestra. O que un nuvol velara el sol i després el desvelara. No sempre s’obrava el petit o gran miracle, però de vegades sí. Era un art que costava dominar. Van dedicar-hi les vesprades que calgueren.

—I amb les persones també funciona? —va preguntar.

Cisqueta li passava la mà pels cabells cargolats. La mirava orgullosa, com n’estaria una bona mestra, de la seua alumna més destacada. Ella, que no havia anat mai a escola i a penes sabia llegir, no prou bé per a acabar de desxifrar tots els secrets —els més pregons—  que amagava el llibre. El va heretar de l’ama amb qui servia a Barcelona, quan es va morir de vella, abans de tornar al poble i venir amb Frederica.

Les altres jugaven a fet i amagar a l’hort. Podia fer que cantaren la cançó que ella volguera?

Cisqueta va riure.

—Promet-me que seràs sempre molt prudent i pararàs molt de compte amb el que desitges.

—Ho promet!

Era el joc més fascinant i no deixaria mai de jugar-hi.

## La màgia d’Internet

—No fot res de profit en tot el dia.

Carlota i Blai estaven junts des de l’institut. Ell havia estat sempre un bon xic i un bon estudiant, si més no fins a la universitat. Però just quan comptava amb una beca d’investigació i aspirava a doctorar-se —després que el seu tutor li desencallara la tesina de llicenciatura—, alguna cosa s’havia torçat dins seu. Darrerament, freqüentava ambients de més que dubtosa reputació, rere els marges de l’ortodòxia política i acadèmica. Una zona pantanosa on es barrejaven el revisionisme històric i les vel·leitats irracionalistes amb una retòrica radical i rampells reaccionaris. Es passava hores estudiant temes esotèrics mitjançant tutorials que baixava d’Internet. Havia omplert d’apunts i d’estris el menjador del pis de Carlota i l’havia convertit en el seu taller o laboratori particular.

Ella havia començat a treballar en un despatx d’advocats en acabar la carrera. Havia llogat el pis, un estudi petit però cèntric, i havia donat per descomptat que hi viurien en parella. Ara s’adonava que Blai s’havia deixat arrossegar, potser per inèrcia, potser per pura comoditat. Sobretot per comoditat.

Ell a penes li contava res. Es va assabentar dels fets per 
una tercera persona, un temps després que hagueren succeït. A la cafeteria de la facultat, s’havia enxarxat en una discussió sobre la guerra civil amb altres estudiants. Era capaç de defensar una cosa i la contrària i no hi havia per on agafar-lo. Que no va ser pròpiament una guerra i que ambdós bàndols es van comportar amb idèntica —extrema— crueltat. Que la xifra real de víctimes va ser molt superior a la que es donava i que la magnitud i la gravetat del conflicte s’havien exagerat per consolidar el relat republicà. Que el feixisme tenia elements positius, d’alliberament popular, fins i tot concomitants amb el marxisme, i que tant s’hi valia qui guanyara, perquè en ambdós casos s’imposaven els interessos de la burgesia. Etc., etc.

Aquesta vegada, però, no s’havia adonat que un dels seus professors era a la taula del costat.

—T’hauries d’escoltar. I repassar la lògica de primer.

L’agror de la resposta de Blai va sobtar els presents. El va injuriar i va al·ludir explícitament a la seua pertinença a la maçoneria, pronunciant en veu alta el nom de la lògia a què l’acusava de pertànyer i fins i tot el seu grau en la jerarquia. Per acabar-ho d’adobar, es va referir al famós avió britànic utilitzat per Franco i va proferir una amenaça gens dissimulada:

—Tornarà a volar el Dragon Rapide i passareu tots per l’adreçador. 

—Para compte amb el que desitges —li va replicar el professor molt seriosament—. Hauries de saber que la història es pot repetir, però no és fàcil evitar que la tragèdia degenere en mera farsa.

Donant per conclòs l’enfrontament dialèctic, el professor es va alçar i va marxar. Els dies següents va faltar a les seues classes. Quan va tornar-hi, el van trobar demacrat: prim, amb ulleres i mal color de pell, com si estiguera convalescent d’una malaltia. Va córrer el rumor que havia estat víctima d’un conjur que Blai havia tret dels fòrums més foscos de la xarxa. Era una història estrambòtica i òbviament falsa, però no obstant això, atès l’incident protagonitzat a la cantina, el claustre va acordar la seua expulsió temporal per atemptar contra la convivència, cosa que comportava addicionalment la cancel·lació de la beca.

## La invasió

Quan es va morir el drac —de tan vell com era— i per fi van poder tornar a casa, es van trobar el barri infestat de formigues. Però no eren formigues normals, sinó formigues alades, voladores, que entraven per les finestres i se’ls plantaven a les mans o a la cara en qualsevol moment.

Teresa —la mare de Tereseta— les va enviar a l'adrogueria a comprar oli de menta. El tio Jògim havia dit que era un remei infal·lible contra insectes de tota mena, sobretot si es mesclava amb aigua i sabó. Era la persona més vella i més sabuda de la família. Sempre els feia avinent que havia estudiat el batxillerat —a l’antic institut del convent de monges clarisses— i que elles també havien d'estudiar. Però les xiquetes estaven segures que totes aquelles coses que sabia les havia après escoltant la ràdio, un aparell gran que tenia a la seua cambra i que ressonava a tota la casa, perquè era mig sord i pujava molt el volum.

Teresa els va repassar el camí, perquè ja no se’n recordaven ben bé i a més a més havien trobat la ciutat molt canviada, quasi desconeguda amb les cases enderrocades i noms nous en alguns carrers. A la tornada, es van despistar a la cruïlla de Sant Josep i van anar a parar als horts de tarongers. Les pobres no sabien què fer. Pegant voltes, van eixir a les vaqueries quan ja es feia fosc i una senyora gran les va renyar, perquè no eren hores per a vagar soles, però almenys els va explicar per on havien de tirar.

Teresa, és clar, encara les va renyar més i va plorar. Les mares ploraven com mai, durant la invasió de les formigues alades. I a elles, de vegades, també se'ls encomanaven els plors.

## Un atzucac

—Ara sí que s’ha acabat del tot.

Doncs bé, ho admetia. A ella, evidentment, tampoc li quedava més paciència, ni més ganes de tornar a intentar-ho. La il·lusió, feia temps que l’havia perduda. Va agafar l’abric i la motxilla i va marxar pegant una portada, abans que no li robara, damunt, aquesta satisfacció. L'endemà vindria a emportar-se les seues coses i passaria per la immobiliària a rescindir el contracte. Que es quedés ell el pis, si volia. Si podia pagar-lo, perquè el despatxaven de totes les feines. L’última havia estat en una empresa de jardineria. Si no era capaç ni de mantenir amb vida les plantes de casa, que eren d’ella… Fins el gesmil del balcó s’havia mort, per culpa dels seus experiments i aquella olor de sofre —o el que fora— que ho impregnava tot. Cada vegada agafava manies més rares. Des que es va matricular al curs d’alquímia per correspondència, organitzat per la federació d’associacions de veïns, es passava el dia i la nit al menjador, reconvertit en gabinet de les meravelles. N’hi havia per atipar-se’n i ella se n’havia atipat. Feia més de dues setmanes que ni tan sols dormien junts.

Blai, mentrestant, es va recrear en el sentiment de satisfacció per haver enllestit la _Chrysopoeia_, ni més ni menys. Llàstima que Carlota haguera marxat, just quan volia dir-li-ho. On havia dit que anava? Més tard li ho explicaria. Hauria de netejar el menjador, l’havia deixat fet un desastre, però estava molt cansat.

L’endemà, quan es va despertar, es va adonar que Carlota no havia passat la nit a casa, i que el zinc i el bismut no s’havien transformat realment en or. L’alquímia, va decidir, era un atzucac. Però els conjurs pareixien funcionar. Potser la solució consistiria en una combinació d’ambdós. Encara no havia explorat suficientment les sinergies amb la màgia del caos.

## La coronació se celebrà amb pompa i fastuositat

—La corona és d’argent. La del rei és d’or, però la de la princesa és d’argent, perquè ella és la filla del rei del país de les fades. I el rei se n’ha anat a la guerra, així que la corona és d’argent.

D’una vegada a una altra, Teresa perdia el fil de la complicada història que la seua filla anava ordint i per exemple no sabia, com en aquest cas, de quin color calia que foren els cartons que havia de buscar per confeccionar els complements o l’*attrezzo* per als jocs. Era incapaç de retenir tots els detalls, per més que Tereseta li’ls repetira durant el desdejuni, o mentre li posava aigua de colònia i li pentinava els cabells caragolats just abans d’anar a l’escola, o a la vesprada en tornar a casa, quan esperava el got de llet amb malta.

Es preguntava d’on devia traure Tereseta tanta imaginació, i patia pels problemes que això li poguera portar en endavant, però alguna vegada s’havia demanat si no hauria preferit poder ser com ella.


## Jardins

—I dius que va ser alumne teu?

—En batxillerat. Un alumne modèlic. Excepcionalment intel·ligent i de comportament exemplar. Participatiu, col·laborador. Però a la universitat va començar a esgarriar-se.

—Es va tirar a la mala vida.

—Al contrari. No tots fan com tu, Hèctor. El nivell de les classes el va decebre i es va deixar temptar per alternatives poc recomanables. No va ser l’únic. Es veu que aquests últims anys el postmodernisme i el relativisme han fet furor entre l’alumnat.

Però no era només una qüestió d’adscripcions a modes filosòfiques o pseudofilosòfiques. En el seu cas, el problema tenia un component existencial. Quan se l’havia trobat al matí, tenia un aspecte desendreçat i desmillorat. I li havia parlat d’una manera arrogant i desdenyosa. Res a veure amb aquell xic encantador d’uns anys enrere. Tot i que ell havia remarcat que es trobava en un moment òptim de la seua vida. Havia al·ludit a una proposició de la part final del *Tractatus*, sense citar la font: “El món del feliç és un altre que el de l’infeliç”. Pel que havia dit a continuació, pareixia implicar que les creences canvien literalment les coses. Si Wittgenstein aixecara el cap. La realitat, havia insistit amb massa vehemència, és mal·leable. Elena havia donat una ullada a la coberta del llibre que duia a la mà. El títol incloïa els mots màgia i caos, a sobre d’uns símbols de tipus cabalístic.

—Tot això li ha portat problemes amb companys i amb algun professor. Sobretot amb el professorat.

No sabia si dir-li que l’havien expulsat. Tampoc tenia molt clars els motius, què havia passat exactament.

—Em fa patir una mica. M’ha comentat que buscava feina. De fet, crec que li convindria treballar. Seguir una rutina i comptar amb uns ingressos fixos.

—Treballar? De què?

—Vol ser jardiner. Es veu que hi té experiència i li agrada. He pensat que potser tu…

—Jo? Què vols que faça jo?

—Potser algun dels teus clients necessita un jardiner, o sap on podria col·locar-se.

—Tens raó. Crec que preguntaré a Maria Teresa. Va comentar alguna cosa del manteniment de la seua urbanització.

Sempre Maria Teresa. Evidentment, no podia pensar en cap altre dels ricassos que li encarregaven quadres i vivien en vil·les i mansions amb jardí.


## Una ànima tendra

—Avui hem vist un guarda campestre.

—Un guarda de camp.

En la imaginació de Tereseta, els guardes de camp eren els seus protectors, els esperits tutelars o _dii familiaris_ que contenien les hosts dels malvats i preservaven la pau al terme municipal. Tot i que elevar als altars aquells homes rústecs, abillats amb jaqueta verda i barret de feltre i armats amb escopetes de perdigons, fora potser fer-ne un gra massa, fins i tot per a ella. Però cada vegada que en veia passar un, o s’escoltava un tret, no podia evitar sentir-se conhortada i agraïda.

Algunes vesprades, les mares les portaven a berenar als camins que travessaven els horts, prop de les seues cases però ja fora de la ciutat. Tereseta recordaria sempre els colors i les olors de l’herba i de la taronja en pelar-la, acabada de collir de l’arbre i deliciosa. I els crits d’aquell guarda, boca i dents de bèstia ferotge, quan va vexar sa mare i les altres mares, per escometre uns tarongers que tenien amo, i a ella li va caure aleshores l’ànima als peus i la va veure en terra per primera vegada, tan xicoteta i tendra, embrutant-se de fang i amenaçada pels cucs, abans que poguera reaccionar i s’ajupira a arreplegar-la.


## Història contemporània

Núria va arribar al final de l’article, va tancar el suplement dominical i el va deixar damunt de la taula.

—No em puc imaginar com seria aquest país si el general Franco haguera guanyat la guerra.

Ho va dir sense mirar Ferran, com si parlara per a ella mateixa. De vegades pensava en veu alta, deia el primer que li passava pel cap, i sovint se’n penedia.

—Doncs mira, ara que ho dius, l’altre dia vaig llegir un article bastant llarg que analitzava què hauria passat si Madrid haguera caigut al novembre de 1936, o fins i tot més avant.

Era com assistir a una conferència. Es va alçar mentre ell continuava pontificant i es va excusar adduint que havia d’anar a la cuina per vigilar el pastís que tenia al forn, un d’ametla que estava provant a fer. Ferran la va seguir sense parar d’enraonar. El pastís, va comprovar Núria, encara no estava a punt, li faltaven uns minuts. Millor esperar-se allí i anar endreçant. La xarrameca sonava com un rumrum, que el timbre del forn no va aconseguir apagar.

—En resum, l’escenari polític internacional feia molt difícil, per no dir pràcticament impossible, que els sublevats acabaren guanyant aquella guerra absurda. I si, per alguna mena d’accident històric, l’hagueren guanyat, la seua aventura filofeixista no hauria durat massa temps i els hauria eixit ben cara. Franco hauria acabat afusellat de totes maneres, o hauria fugit a algun país sud-americà com aquells amics seus nazis.

A vegades —només a vegades— li sabia greu haver perdut el fil de l’explicació i no entendre com arribava a alguna de les seues conclusions menys òbvies.


## Que no torne el drac

La mare de Tereseta tenia molta paciència. Era molt bona xiqueta i molt disposta, l’ajudava cada dia a endreçar la casa o a estendre la roba, però no parava d’enraonar i fantasiejar en veu alta a totes hores. Creixerà i madurarà, s’havia dit sovint, i s’oblidarà d’aquestes quimeres. Ella també havia patit, és clar, tothom havia patit. Ningú podia culpar-la si aquella era la seua manera de defendre’s.

—Però el drac té una ala més curta que l’altra.

—I quina és la més curta?

—L’esquerra. Per això al volar es decanta sempre cap a la dreta. De nit es veu molt bé com es va desviant a la dreta la llum roja del seu alè, i de tant en tant ha de corregir el rumb.

—De nit seria molt millor que baixares la persiana i dormires tranquil·la. Però això que veus és un avió que fa una línia nocturna. Encén el llum roig intermiment per avisar els altres avions i evitar que xoquen amb ell.

Aquella nit va fer cas a sa mare i va baixar la persiana. Però abans de gitar-se va traure del calaix la llibreta vella que feia servir com a diari i una vegada més va formular el desig de la manera que li va ensenyar Cisqueta. Un cercle migpartit que encabia la de i la ce, amb ratlles tangents i secants que figuraven la te, la erra o una ena desmembrada. Que no torne el drac, repetia mentalment mentre repassava i engrossia els traços amb el llapis. Que no torne el drac…


## Anar a la seua

—Aquest formatge s’ha avivat.

—Què vols dir, que s’ha avivat?

—Que no ho veus, que s’ha fet malbé?

Darrerament li pareixia que parlava d’una altra manera, com si recuperara paraules i girs d’una altra època. De la mateixa manera que rememorava històries i anècdotes de la seua infantesa, coses que no havia explicat mai dels anys de la guerra i de la postguerra. Fins i tot del seu pare, que havia estat oficial del Servei d'Informació Militar i va morir en un bombardeig. Sempre havia dit que no es recordava d’ell, perquè era molt menuda quan va marxar amb l’exèrcit. Però en realitat devia tenir sis o set anys.

—Tens raó. L’hauré de tirar i comprar-ne un altre.

Però li feia ràbia tirar el menjar. Rascaria la part florida i aprofitaria la resta. També li feia ràbia que la tractara com si encara fora una xiqueta i que, al mateix temps, començara a perdre facultats d’una manera evident. No era preocupant, per ara, però no estava preparada per a això. Havia estat sempre una dona eixerida i resolta. El seu caràcter independent li havia portat problemes, primer amb sa mare i més endavant amb l’home i la sogra. Per no dir amb tothom, en realitat. Excepte amb ella: mare i filla sempre s’havien entès. Almenys fins ara.

Maria Teresa va preparar dues infusions de poliol i les va portar a la taula. Un nou punt de fricció. Sa mare preferia el cafè, però no li convenia prendre’n.

Després de dinar es va amanir per marxar. Ja l’havia avisat que havia d’acudir a la consulta a atendre una pacient.

—On vas ara amb tanta pressa? No m’agrada que sempre vages a la teua.


## El tresor

Un dia per setmana, generalment dimecres, Teresa passava per l’escola a buscar-les i se les emportava a casa de la tia Eulàlia, una cosina del seu home q. e. p. d. que vivia sola al domicili familiar del carrer Isabel Ferrer. Era una d’aquelles cases estretes, fondes i fosques, inspiradores de misteris. Mentre la tia i les xiquetes eren a baix, Teresa endreçava les cambres del pis de dalt. I l'endemà de matí, quan elles entraven a escola i Eulàlia encara no s’havia alçat, s’ocupava de la planta baixa: la cuina, el menjador, etc.

Teresa podria haver fet tota la feina al matí, d’una tirada, però Eulàlia s’alegrava de veure les xiquetes. Les convidava a malta amb llet, galetes maries i bombons de xocolate, uns bombons deliciosos d’encàrrec que preparaven per a ella en una pastisseria de la plaça de la Pau i que devien tenir un preu escandalós. Eren els primers que tastaven d’ençà de la guerra, i d’abans no se’n recordaven.

Però només tocaven a un pralinè, fondant o crocant cada una cada vesprada, una vesprada per setmana. Un d’aquells dies, tornant a casa, Tereseta va idear un pla per apoderar-se de l’excedent i el va explicar a les altres xiuxiuejant. Aprofitarien que després de berenar la tia s’endormiscava amb la radionovel·la i s’esmunyirien sigil·losament pel passadís fins a la cuina.  Pujant damunt de l’escambell podrien atènyer la post “on la bruixa guardava el tresor”…

Sa mare, que la va escoltar, es feia creus que parlara amb tant de desvergonyiment i la va reprendre. Tereseta, com de costum, va demanar perdó de manera força convincent i va prometre esmenar-se, abans d’arrancar a córrer amb les altres entre rialles. Però el que més preocupava a Teresa era no poder saber mai si deia les coses de debò o per riure. Si fantasiejava conscientment o es creia les seues invencions.

Per això, la setmana següent, quan Eulàlia va murmurar que es devia haver descomptat, perquè li quedaven menys bombons que no es pensava, a Teresa li va començar a tremolar la tassa damunt del platet i immediatament va intentar canviar de tema.

—M’han dit que ha vingut un capellà nou a Santa Maria, un xic molt jove que ha acabat el seminari a Tortosa i és ros i més templat que un orgue.

## La boda

-L’orquestra ha tocat uns balls molt airosos.

Sa mare pareixia ser l’única persona de la família que s’ho havia passat bé a la boda. Es casava, en segones núpcies, la seua neboda més jove, la filla de la seua germana Úrsula, amb aquell pelacanyes ansiós d’emparentar. De vegades feia l’efecte que Tereseta no s’assabentava de res, però Maria Teresa sospitava que els enganyava, que preferia ignorar les coses que no li agradaven o no li interessaven. Els nuvis havien renyit davant de tothom, els consogres havien deixat de banda la cortesia i els parents més propers s’havien sentit torbats, però en el fons, també, alleujats, per tal com van veure confirmades les seues pitjors previsions. 

S’havia produït un estrany incident dins de la vil·la, mentre la majoria dels convidats ballaven cançons coentes al jardí. Aparentment, la núvia s’havia besat amb algú: un dels cambrers, segons una versió, o potser un buscaraons que s’havia colat amb altres a la festa per beure gratis. No estava gens clar qui havia besat a qui, en realitat, però el nuvi, que hi entrava just en aquell moment, havia clavat un colp de puny al presumpte agressor i l’havia deixat *knock-out*. Els amics del truà l’havien arreplegat, havien fugit tots plegats i la picabaralla havia quedat en no res. Però Viviana i el seu marit —perquè feia un parell d’hores que eren casats, malauradament— s’havien tirat els plats pel cap enmig d’un rogle d’íntims. Fora, el *show* programat va prosseguir com si res per a major gaudi del personal, incloent-hi els focs d’artifici, el ball, la barra lliure i el ressopó fred a la matinada.

En realitat, ningú no es va estranyar que el matrimoni —francament, la sorpresa havia estat que arribara a tenir lloc— durara menys que la seua apoteòsica celebració. Ni tampoc que l’endemà el nuvi marxara de viatge de noces amb el seu soci —company de fatigues i de gresques—, atesa la impossibilitat de cancel·lar el viatge a darrera hora i recuperar el pagament ja dipositat.

## Les figuretes

Quan es va morir la tia Eulàlia, Teresa va fer un descobriment espaterrant a sa casa. En un calaix de la còmoda, sota uns tovallons vells de fil ja esgrogueïts, hi havia una col·lecció de figuretes de cera pintades, algunes de les quals representaven molt evidentment certs membres de la família. Tres o quatre mostraven punxades i altres senyals sospitosos. A la del tio Vicent, que es va quedar coix després caure per les escales del casino, li mancava la cama dreta.

La troballa li va portar maldecaps. Primer, per les cavil·lacions sobre determinats fets del passat: accidents i malalties, sobretot, que en el seu moment no havien despertat cap mena de recel. I després, perquè no gosava llençar-les o destruir-les. Ningú creu en les bruixes, però tothom prefereix resguardar-se’n. Qui hauria volgut arriscar-se a fer mal a un parent? Teresa va pegar moltes voltes a l’assumpte i al final va decidir que les conservaria en lloc segur i les aniria soterrant, cada una amb la persona corresponent quan li arribara l’hora.

Siga com siga, en morir Teresa, es va perdre el rastre i la memòria d’aquells ninotets i d’altres objectes enigmàtics que els acompanyaven al calaix, a recer igualment sota els tovallons vells de fil. Excepte el llibre, una gramàtica impresa a Barcelona el 1899, que reapareixeria en aquesta història anys a venir.

## Els casos perduts

Una setmana després de l’enterrament de sa mare, Maria Teresa va demanar a Hèctor que l’acompanyara al mas on Frederica i Cisqueta havien tingut cura de les xiquetes durant la guerra. Ella mateixa havia passat allí alguns estius en circumstàncies molt menys dramàtiques, quan era menuda i els seus pares se n’anaven de viatge sols. Cisqueta li deia sempre que era la viva imatge de Tereseta.

Per a ella va suposar, aleshores, una revelació inefable i enlluernadora. El paradís privat de la seua família, alhora proper i distant, secret. En cotxe s’hi arribava en menys d’una hora, però no deixava mai de parèixer-li un altre món, el més enllà d’alguna frontera intangible. Amb el pas del temps, les visites es van espaiar. Cisqueta va tenir l’usdefruit de la propietat quan va faltar Frederica, però després l’havia heretada Tereseta i ara pertanyia a la seua filla. Mentre vivia sa mare havien reparat la teulada i s’havien assegurat que la casa no s’enrunara. Què en faria ella, ara? Necessitava pensar-hi.

—Vindràs amb Elena?

Però Elena no podia venir, tenia classes i un munt d’exàmens per corregir. I Marta tenia guàrdia a l’Hospital Clínic: entre setmana vivia i treballava a València i Hèctor podia tenir Maria Teresa per a ell sol. Vivia aquestes ocasions —la intimitat, les confidències— com un privilegi. En tornar van passar per casa de Maria Teresa. Tant se’ls en donaven les murmuracions i les maledicències de la gent.

—Et vull ensenyar una cosa.

Li va deixar llegir el quadern de sa mare que havia trobat a la còmoda, ocult al fons d’un caixa de costura. Hèctor anava passant fulls absort, aturant-se a cada moment en els versos, infantils però al seu parer inspirats, en els dibuixos o en aquells peculiars cal·ligrames sense sentit aparent.

—La vena poètica és extraordinària —va opinar—. Encara més tenint en compte les seues mancances educatives.

—Segons les seues mestres era un desastre. Això em va contar sempre.

—És evident que ningú va saber veure el seu potencial.

—I no només a l’escola. De ma mare es reia tothom. Excepte mon pare i la iaia.

—És el fat dels esperits sensibles.

Maria Teresa va omplir de nou les tasses amb cafè negre i va triar un altre disc. *A Love Supreme*. Va obrir les finestres. Era una vesprada esplèndida del començament de l’estiu. Saltaven d’un tema a un altre sense abandonar l’examen del quadern.

—Si ma mare haguera haguera sabut escriure millor, hauria estat una poetessa estupenda.

Eduard va bufar.

—Però la tècnica està sobrevalorada, igual en les arts plàstiques com en la literatura. El que marca la diferència és el geni, l’expressió d’un sentiment veritable. I això no es pot suplir amb tècnica, que en el millor dels casos només serveix per polir les formes.

I a continuació va reblar:

—De Chirico es va malbaratar totalment quan va dominar la perspectiva i el retrat.

—I què em dius de tu?

—Jo sóc un cas perdut. Únicament pinte per guanyar-me la vida, i això és incompatible amb cap mena d’aspiració artística seriosa.


## La pressa

—Avisa’m quan vinguen Úrsula i Aurora, que les vull saludar.

Sa mare se’n va anar a la cambra de la planxa. Tenia un munt de roba per endreçar, acumulada al llarg de la setmana. Què devia voler d’elles? Sermonejar-les una altra vegada sobre els perills dels homes i de la vida en general? O estirar-los la llengua per assabentar-se d’algun xafardeig? Això, especialment, li feia passar vergonya. Sa mare abans no era així. O sí que ho era i ella no se n’adonava?

Tereseta —odiava que li digueren així— es va tornar a ficar al lavabo i es va passar la pinta una altra vegada. Es va posar aigua de colònia, es va mirar una estona més a l’espill, de cara i de perfil —de reüll— i va eixir. Faltaven cinc minuts. S’esperaria al vestíbul per estar preparada quan arribaren. On anirien avui? Al parc, segurament, si feia bona hora. No s’havia recordat d’escodrinyar el cel per la finestra. I a mirar els aparadors de les botigues i deixar-se veure pel carrer d’Enmig i el carrer Major. Parlarien, sobretot, de mil coses, i s’escoltarien l’una a l’altra. Sempre li deia a Úrsula que parlar està molt bé, però que també cal saber escoltar. A ella li ho havia dit algú i li va agradar la frase, li va parèixer que era veritat.

Quan va sonar, per fi, el timbre, va agafar ràpidament el pom de la porta i va obrir.

—Adeu, mama… tenim pressa!


## Adéu a les aules

Just quan arribava a casa, Blai va haver de fer un pas enrere per amagar-se rere la cantonada i deixar passar de llarg Carlota, que acabava d’eixir del portal i marxava visiblement malhumorada. Se la podia imaginar tocant a la porta insistentment i pronunciant el seu nom una vegada i una altra amb veu melosa, de monja de la caritat o assistenta social. Segurament s’havia assabentat que la immobiliària li reclamava dos mesos de lloguer —o ja n’eren tres?— i tenia mala consciència. O potser li’ls reclamaven a ella. Tant de bo, va pensar, que no hi haguera entrat, si encara conservava la seua clau. Però, comptat i debatut, ja no suposava cap diferència que contemplara l’estat en què havien quedat les parets del menjador.

Va tancar la porta i la va barrar amb una cadira. Si tornava Carlota no li obriria. Necessitava aïllar-se i pensar clar una estona, si podia, abans que desapareguera l’efecte de l’alcohol i la cafeïna. Va buscar frenèticament, en el maremàgnum de damunt de la taula, el tros de paper on va apuntar telèfon que li va donar Elena. Sabia que l’hi havia deixat. Era una bona persona, Elena. Al final va aconseguir localitzar dos possibles números. En el primer va contestar una botiga d’animals exòtics —a penes recordava, o s’imaginava, per què el devia tenia apuntat, una de tantes provatures— i en el segon, ara sí, aquella empresa de manteniment que buscava un jardiner.

Els seus amics eren uns genis organitzant festes. A aquesta hora del matí, amb l’ull esquerre inflat, dolor de cap i una ressaca encara incipient, no entenia per què havia accedit a acompanyar-los a aquella boda de l’alta societat on pretenien colar-se. El darrer dia d’exàmens, perquè algun d’ells encara tenia assignatures pendents. Per a començar, s’havien rigut dels seus pantalons negres i la camisa blanca, l’única roba presentable que podia posar-se per a intentar passar desapercebut en una celebració. Ell no tenia diners per a vestits de temporada com els seus, ni tan sols hauria sabut on comprar-los. I en algun moment, perquè sí, s’havia emportat un bes als morros de part de la núvia —una rossa madureta de paper *couché*— i un colp de puny directe a l’ull de part del nuvi. Llavors els havia pregat que el portaren a urgències o a casa, però li van replicar que li farien passar el mal d’una altra manera.

Es va ajaure al llit i va decidir que aquest seria l’últim capítol —millor: l’epíleg— de la seua vida universitària. Necessitava posar-hi punt final i encetar una nova fase. Tenia moltes idees i unes quantes fórmules per assajar. Va tancar els ulls i a mesura que s’adormia, encara mig despert, es va abandonar a somnis —deliris ombrívols de grandesa— en què, per si, derrocava la tirania del temps i abolia —per què no— els fets mateixos, tristos ídols de la civilització occidental.

## L’amor bruix

Tereseta va conèixer el seu futur marit en una boda: una a la qual no havia estat convidada. Ella i la seua cosina Úrsula feien una passejada i van entrar a l’església de la Trinitat només per tafanejar. Durant la cerimònia, es va desmaiar i la van portar a la sagristia perquè l’atenguera Tomàs, metge i cosí prim del nuvi.

—Deu tindre vostè la tensió baixa —li va explicar quan ja s’havia espavilat—. Segur que no serà res, però vinga a veure’m si li torna a passar —i li va donar la seua targeta.

A Tereseta, que un home tan ben plantat i amb un posat tan formal li parlara de vostè, i no com a una xiqueta, la va corprendre.

—Si no vas tu a veure’l —la va advertir Úrsula—, hi aniré jo.

Al final van anar-hi les dues, l’una acompanyant l’altra.

—S’ha tornat a marejar?

—No.

—Ja m’ho pensava.

Ningú havia dit mai que Tereseta fora una xica especialment bonica: amb els seus rínxols, la pell bruna i el nas aquilí, no destacava favorablement entre les seues cosines i amigues. No ho diria tampoc Teòfil, excepte en la més estricta intimitat, puix els homes de la seua edat i condició no deien aquesta mena de coses en públic, i a més a més a ell no li plaïa anar amollant obvietats. Era disset anys més gran que ella, passava consulta a la seguretat social i a sa casa i pertanyia a una lògia de molt de prestigi que es reunia en un domicili del carrer Vera, prop de l’ajuntament. Es podia considerar un miracle que continuara fadrí.

La seua família no va acceptar de grat el compromís. No tant donya Serafina, la mare viuda de Teòfil, que simplement va considerar Tereseta massa jove i poca substància, sinó sobretot la germana i el cunyat, que degueren veure en perill el control de l’herència: els tarongerars, l’alqueria del Caminàs i sobretot els paquets d’accions de la Tabacalera i del canal de Suez. Però donya Serafina va tallar en sec el conat conspiratiu.

—Deixeu-ho estar. L’ha embruixat i no hi ha res a fer.

## L’abella reina

—Del dia de la boda ençà, s’ha cregut que és l’abella reina. Diuen que s’ha gitat fins i tot amb el jardiner.

Núria trobava que era una comparació interessant, encara que no del tot encertada, pel que sabia d’apicultura. Viviana havia estat, segons indicis, una mica promíscua, però no havia acomplit mai l’essencial funció reproductora, i cap de les seues parelles, que se sàpiga, s’havia mort després de la còpula. D’altra banda, si més no, haurien de reconèixer-li que no s’havia arribat a embolicar amb cap dels seus marits. Però era un fet constatable que el cercle s’anava estretint i l’hostilitat anava creixent. Al final, era inevitable, havia estat ella qui havia hagut de fugir del rusc. D’altra banda, qui se suposava que feia el paper d’obreres, si cap d’elles treballava?

—S’ha quedat el xalet, l’Audi descapotable i una pensió de manutenció.

—Ja pot agrair als seus pares que l’obligaren a signar un acord prematrimonial.

—El casament pareixia un negoci dubtós, però el divorci li ha eixit redó.

—I a sobre va escampant allà on vulguen escoltar-la que ell és gai. De debò? Ara se n’assabenta?

Es van quedar callades uns segons. Núria va trencar el silenci.

—Viviana ha estat sempre molt despistada.

Les altres se la van mirar. No sabien mai si parlava seriosament i de vegades els pareixia que era una ximple o una ingènua.

## Gramàtica de la llengua aklo

Teresa va amagar les figuretes i se’n va anar desempallegant tal com havia previst. Quan van buidar la casa per vendre-la, el llibre va anar parar a mans d’un antiquari, junt amb la col·lecció completa del setmanari catòlic *La hormiga de oro* i la major part dels mobles. Un parell d’andròmines de valor dubtós, va preferir quedar-se-les perquè se les estimava: el quinquè de porcellana xinesa i el tocador amb espill, encara que estiguera una mica descantellat.

Havia fullejat el llibre en trobar-lo i li havia paregut un missal o un devocionari. Tenia parts en llatí, a més d’aquella altra llengüa molt més estranya. Les il·lustracions li van recordar els fragments d’escriptura ibera que recordava haver vist al Museu Arqueològic Nacional, en el seu viatge de noces a Madrid. Teòfil havia estudiat Filosofia i Lletres a la Complutense i era molt afeccionat a la història. També van visitar el Prado, el Retiro, el Teatre Odeón —on van assistir a l’òpera *Madame Butterfly*, amb la soprano italiana Rosetta Pampanini— i un *tablao* flamenc.

Teòfil, sens dubte, l’hauria conservat i l’hauria estudiat amb fruïció, però Teresa no va trobar prou motius per a passar del prefaci. Va comprendre que es tractava d’una traducció, impresa al carrer Ferlandina de Barcelona l’any 1899, en un català complicat, prenormatiu, i que els autors originals eren uns jesuïtes portuguesos, entusiasmats amb l’exòtica parla dels nadius d’una illa de la Polinèsia, on havien estat els primers a predicar la religió vertadera l’any 1789.

I tanmateix, malgrat el títol i el contingut del prefaci, no era només, pròpiament, una gramàtica, sinó un breviari de màgia camuflat. Aquesta va ser la conclusió a què va arribar Blai quan el va comprar, molts anys després, al mateix antiquari del carrer Enmig. El mateix exemplar, evidentment, amb les mateixes rosegades a la part inferior de la coberta. Però això, és clar, ell no podia saber-ho, de la mateixa manera que no podia saber que era pràcticament idèntic a l’exemplar de Cisqueta. Dedicaria moltes hores a analitzar-ne les ensenyances, els mesos següents, i a practicar conscienciosament les regles sintàctiques, semàntiques i pragmàtiques que revelava. Si va recercar també el ressò que poguera haver tingut en el món acadèmic, degué ser més prompte per costum, una mena de vici adquirit que costava abandonar. Sabia ben bé que per aquesta banda no podia esperar res de bo. L’argumentació d’un il·lustre filòleg de la Universitat de Barcelona, que creia haver demostrat que el text original no podia ser anterior a 1875 i, per tant, defensava que calia considerar-lo una mena de falsificació literària, la va jutjar irrisòria i absolutament irrellevant.

## Em podràs perdonar?

—Em podràs perdonar? No aconseguisc recordar quan o com ens vam conèixer.

Era el tercer dia que passava per davant d’ell i s’aturava a mirar-lo de dalt a baix. Avui, fins i tot s’havia aixecat les ulleres de sol per veure’l millor. Però fins ara no li havia parlat. Blai estava sorprès, no tant per la pregunta —era evident que aquella nit ella va actuar sota els efectes d’un excés de substàncies— com pel fet que li dirigira la paraula.

—Tu —va intentar explicar-li— em vas besar en la festa de la teua boda…

Viviana el va interrompre amb un esclafit de riure, alegre i musical, com si ell li haguera contat un acudit hilarant, o haguera dit la ximplesa més gran del món.

—Això ja ho sé —li va replicar—. El que no puc recordar és on ens havíem vist abans d’això.

En moure el cap, el vaivé dels seus cabells rossos —treballosament ondulats feia una estona— el marejava.

—Jo… no crec que ens coneguérem.

Ara un vel de decepció va cobrir la seua cara de cutis perfecte i Blai no pogué evitar sentir-se’n culpable.

—Odie els homes que es desentenen d’una com d’un mocador brut. No em puc creure que tu sigues d’aquests. Et vas presentar a la meua boda i ara rondes per ma casa. Una de dos, o m’estàs assetjant o és el destí.

L’endemà li va tornar a parlar.

—Vindràs a veure les meues tulipes?

Blai la va seguir. Més que caminar, exhibia el seu pas i el seu port excel·lent, com si desfilara damunt d’una passarel·la o en un escenari. No coneixia cap altra dona com aquesta. Va entrar a sa casa darrere d’ella i no es va tornar a mencionar cap tulipa. A la seua cambra, va presenciar atònit com es desbotonava el vestit florejat i el deixava caure a terra. Devia tenir uns quaranta anys molt ben portats.

—Et despulles tu, o vols que ho faça jo?

La setmana següent, al llit:

—Ma mare m’ha estat ensenyant fotos antigues i ja sé a qui em recordaves. Ets igualet que el meu pare quan era jove.

I la següent:

—Saps conduir? Podries acompanyar-me a la inauguració d’una exposició aquesta vesprada.

El mateix dia, al vespre:

—Es pot saber on et penses que vas amb aquesta camisa blanca? Fes el favor de canviar-te, que ja és hora d’eixir.

I encara:

—Ets un encant, però no et puc portar enlloc vestit així i amb aquesta olor de productes químics.

Al cap d’uns dies:

—T’agrairé que no et prengues aquesta mena de confiances davant de la gent. M’acaben d’explicar que tens una serp a la caseta. I que dorms allí. Almenys no tindràs rates. Però preferiria que el veïnat no em relacionara amb tu.

Per acabar:

—Tot té un principi i un final. Sabràs comportar-te, o m’hauré de queixar a l’administrador?

## Marrades

—Pujarem fins a dalt de tot!

El seu comboi infantil augmentava encara més el nerviosisme de sa mare. Cada vegada que s’havien de separar s’esverava i perdia el control. Fins i tot va arribar a plantejar-se anar a l’excursió com a acompanyant, però les monges no li ho van permetre. Quan va arribar el dia, va obligar el seu home a agafar el cotxe i seguir l’autobús cap a Penyagolosa.

Maria Teresa es va recordar d’aquest episodi quan va veure una pel·lícula australiana en què unes xiquetes d’escola privada, i una de les seues mestres, desapareixen misteriosament pujant una muntanya, i no les trobaven mai més. Aquell dia, tanmateix, qui es va perdre van ser els seus pares. Son pare es despistava continuament i després de Vistabella va seguir per la carretera comarcal fins al canvi de província. Des d’allí, van tornar per Llucena i no es van acostar en cap moment al pic, ni tan sols a l’ermitori. Però van parar a dinar en algun lloc, i després de visitar uns parents van tornar a casa més tard que ella, que es va haver d’esperar amb una veïna.

Així contaven sempre l’anècdota, si més no. Però Maria Teresa pensava que son pare degué fer totes aquelles marrades a propòsit, per no passar la vergonya d’explicar-se davant de les monges i de la xiqueta. Per a ella, l’excursió va ser una experiència fenomenal, la més memorable de tots els anys d’escola. De sobte, es va sorprendre pensant que no n’havia parlat mai amb Marta, ni havia pujat mai amb ella a Penyagolosa, i va deixar anar un sospir, com una iaia.


## La ressaca

Malgrat ser diumenge, Maria Teresa s’havia despertat d’hora. Marta encara dormia. D’un temps ençà, els caps de setmana solia repetir-se aquest patró. Procurant no fer soroll, va anar al bany i després es va traslladar al saló amb cuina americana. Va aixecar les persianes només una mica, per deixar entrar la claror, i es va preparar un cafè.

Havien estat a Benicàssim. Les havien convidat les amigues d’unes amigues. Sopar amb gent que no coneixia, o coneixia poc, li suposava un esforç i una tensió mental que afrontava amb entusiasme i després li passava factura. Gaudia de la conversa intel·ligent, de l’intercanvi de plasenteries i agudeses amables o moderades insídies, de l’escrutini discret i la competència callada o oberta. Però tot plegat l’esgotava. Que diferent de la xarrera despreocupada, en la intimitat, i amb que poques persones podia abandonar-se així. Només amb Marta? Potser amb Hèctor, quan no l’enerveva amb la seua actitud submissa i servil envers ella, d’etern enamorat adolescent. Havien transcorregut mil anys des d’aquelles colònies d’estiu, però de vegades pareixia que només foren quinze dies.

I l’endemà —no era la primera vegada que ho notava— no eren només la lassitud i la cefalea. Tenia el cap tèrbol. Idees o percepcions teòricament familiars se li presentaven amb una inquietant aurèola de novetat i incertesa. Durant la resta del dia, li costava pensar amb la claredat i la precisió normals en ella. Ridículament, o no tant, temia que l’abús de l’alcohol —les quatre o cinc copes que necessitava prendre per estar a l’altura— anorreara massa sinapsis i causara danys no reversibles.

Però no cal, es va dir, que ens posem melodramàtiques. Va prendre el primer glop de cafè i va començar a llegir les notícies com cada diumenge. A la primera plana, es va fixar en un titular que la va desconcertar: “El president del Tribunal de Garanties Constitucionals Ramón Serrano Suñer renovarà el seu mandat per quatre anys més”. Aquest nom, no era el d’un dels col·laboradors més pròxims del general Francisco Franco? Un advocat falangista que a més a més era parent d’ell? Com podia ser que ara fora, des de feia un temps indeterminat, la quarta autoritat de l’estat, només per darrere del president de la república, el del govern i el de les corts? No havia estat jutjat, junt amb altres colpistes, i afusellat? Perquè això es va esdevenir molts anys abans que s’abolira la pena de mort. O no s’havia esdevingut mai tal com ella creia recordar-ho?

Maria Teresa se sentia perplexa. Potser es confonia de nom. Altres simpatitzants de Franco van ser indultats i, amb el pas del temps, molts es van reintegrar en la vida política a través d’un nou partit que va renunciar explícitament al feixisme i a la violència.

Amb una sensació creixent d’irrealitat, va passar full i es va endinsar en la secció de notícies locals.

## Explosió amb una víctima mortal

Ahir a la nit, una forta explosió en una urbanització propera al Desert de les Palmes va destruir un magatzem i va causar la mort d’un empleat. La policía continua investigant les causes del sinistre, mentre els veïns intenten recuperar-se del xoc.

Al voltant de les deu de la nit es van escoltar un intens esclafit i un terrabastall. Alertats per alguns propietaris, la policia local i el cos de bombers es van desplaçar immediatament al lloc dels fets i van localitzar entre les runes el cadàver d'un home d’uns vint a trenta anys. Posteriorment va ser identificat com a treballador o extreballador de manteniment de la urbanització.

Segons testimonis recollits per aquest mitjà, l’interfecte seria un jove que havia tingut cura dels jardins i la piscina comunitaris i que, tot i haver estat acomiadat arran de reiterades queixes per la seua conducta inadequada, hauria seguit tenint accés a les instal·lacions. De fet, les nostres fonts indiquen que solia pernoctar a la caseta ara destruïda, on a més d’altres substàncies inflamables s’hi guardaven cubells de pintura i productes químics de neteja. Qualsevol tipus de foc, per tant, fins i tot una espurna elèctrica o una cigarreta mal apagada, podria haver provocat la deflagració. Caldrà esperar, en tot cas, les recerques de la policia científica, que ja s’han iniciat.

### Una estranya au

Una circumstància particularment intrigant és que també van aparèixer entre les escombraries les restes socarrimades d’una au de grans dimensions, d’una espècie desconeguda. Un dels veïns entrevistats va declarar que “pareixia un drac de fira” i va expressar dubtes sobre la seua autenticitat.

Esperem poder ampliar aquesta informació al llarg de les pròximes hores.

## Epíleg

El telenotícies informava en directe sobre els avalots arreu del país. Desencadenats, però això no ho esmentaven, per la difusió d’un rumor infundat: que la reforma del codi penal prohibiria escopir als carrers. A continuació, van repetir les imatges del sinistre i de les estranyes restes animals que havien trobat junt al cadàver del jardiner. La típica seqüència d’esdeveniments inconnexos, va reflexionar Hermínia en silenci, que tendeix a promoure un estat d’ànim i finalment d’opinió: una tècnica de manipulació habitual en els mitjans de comunicació moderns. Ara estaven dient que havien enviat mostres de l’ocellot al Laboratori de Criptozoologia del CSIC, però els tècnics de la Conselleria de Medi Ambient no tenien cap dubte que es tractava d’una falsificació, una mistificació fabricada amb ossos, cuir i plomes d’animals diversos.

Com l’ornitorrinc, va pensar Hermínia. Va apartar les tasses de te buides i va ensenyar a Irene la foto del quadern de Tereseta que va fer son pare. Un símbol molt similar, en efecte, al que acabaven de veure a la tele, traçat en pintura vermella en una de les parets de la caseta tombades per l’explosió. Irene s’ho va mirar amb interès.

—S’anomenen segells —va començar a explicar a Hermínia—. Se solen utilitzar en certs tipus de màgia per formular un desig i demanar la seua realització. Escrius una frase que expresse el desig, n’extraus les lletres inicials de cada paraula i les combines, fins concentrar la idea en un traçat que resulte prou significatiu per a tu.

Li pareixia increïble. Com era possible que una xiqueta tan menuda, setanta o més anys enrere, practicara aquella mena de ritus, i que es correspongueren tan exactament amb els d’aquest boig que s’havia immolat ahir mateix, voluntàriament o involuntàriament. Ho trobava insòlit, tot plegat.

—La coincidència és cridanera, però fixa’t que no són totalment idèntics. Sobretot a la part inferior —va dir, assenyalant amb el dit—. Les disparitats revelen alguna diferència important, potser una sola lletra, una paraula que segurament canviaria el sentit del missatge.

Hermínia se sentia més i més confosa. El cel s’havia enfosquit abans d’hora, gairebé sense que se n’adonaren. Fora, relativament lluny encara, prosseguien els crits, les proclames, les veus irades. En entrar a la cafeteria havien cregut que hi estarien segures, a una distància suficient de les protestes, però ara començava a dubtar-ne. El mal s’estenia per moments.

—Pareix que s’haja d’acabar el món —es va lamentar en veu baixa.

Des de la taula del costat, un home de mitjana edat les mirava de fit a fit arrufant el nas, com si les considerara sospitoses d’una cosa o altra. Es van estrényer més fort les mans.

—Doncs que s’acabe d’una puta vegada —va contestar Irene— i que ens deixen en pau.