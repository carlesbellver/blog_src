+++
title = "Adéu-siau"
description = "He lliurat el nou telegrama i he marxat amb una reverència mentre el conciliàbul s’informava."
date = "2019-10-01"
titleIt = false
license = "by-nc"
url = "contes/unicorns/unicorns61"
tags = ["contes"]
image = "/contes/unicorns/images/unicorns61.jpg"
+++

Tres colpets suaus a la porta de la sala de professorat vella de l’ala nord —la més discreta—, una pausa i tres colpets més. Sense tardar m’han demanat que passara. Sabia que m’esperaven. He lliurat el nou telegrama i he marxat amb una reverència mentre el conciliàbul s’informava.

—Avui tampoc no podrà venir. Demà sens falta.

M’he aturat un moment a fora per escoltar les primeres reaccions, abans de tornar a baixar per l’escala principal fins al vestíbul. Des d’allí he buscat una altra vegada la consergeria, he agafat el passadís de darrere i l’escala de servei i en tombar al recolze he entrat a la cambra de calderes, on Nebaud ha establert provisionalment el centre d’operacions. Assegut davant de l’escriptori —improvisat amb uns taulons i un parell de bidons buits— jugava amb els titelles petits que ell mateix havia fabricat, i als quals havia posat noms.

—Què t’han dit?

—Que els caldrà una bona corda per penjar-se dels salzes. O una ampolla de cianur.

—A veure si aquesta vegada se’n fan l’ànim.

<figure class="illustration"><img src="/contes/unicorns/images/unicorns61.jpg" alt="Pintura a l’oli. Quatre titelles grotescos."><figcaption><em>Grotesque puppets</em> (Titelles grotescos)</figcaption></figure>

