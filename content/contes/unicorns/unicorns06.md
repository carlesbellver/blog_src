+++
title = "A l’oficina de correus"
description = "Era una d’aquestes ocasions en què sents que la burocràcia i l’univers conspiren contra tu."
date = "2018-11-24"
titleIt = false
license = "by-nc"
url = "contes/unicorns/unicorns06"
tags = ["contes"]
image = "/contes/unicorns/images/unicorns06.jpg"
+++

S’apropava l’hora de tancar i la cua avançava amb lentitud exasperant, però no podia deixar l’enviament per a l’endemà perquè no estava segur que les còpies arribaren a temps, i llavors em podien retirar la beca. Era una d’aquestes ocasions en què sents que la burocràcia i l’univers conspiren contra tu. No es tracta, és clar, de cap mena de pensament racional.

Els funcionaris, de fet, pareixien més encantats que mai, menys diligents, i mireu que són, de costum, parsimoniosos. Tenien una visita, un home assegut en una cadira al darrere, i s’entretenien xarrant-hi. Algú d’aspecte poc saludable, amb la cara demacrada i una llangor que feien sospitar la convalescència d’una greu malaltia. Parlava amb un fil de veu. Constantment es giraven per escoltar-lo i aturaven el tràmit que portaven entre mans.

Warren, més tard, m’ha aclarit el cas.

—Es diu Nahum i va morir fa poc d’unes febres d’origen desconegut. Deu haver passat per acomiadar-se dels companys i comprovar com s’apanyen sense ell.

<figure class="illustration"><img src="/contes/unicorns/images/unicorns06.jpg" alt="Pintura a l’oli. Un home gran amb bossa de carter, assegut, fa cara de cansat."><figcaption><em>The Old Mailman</em> (El vell carter)</figcaption></figure>

