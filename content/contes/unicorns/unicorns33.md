+++
title = "Nomen sacrum"
description = "Un nom que no gosaria pronunciar en veu alta, ni escriure en aquest full en lletres majúscules."
date = "2020-04-25"
titleIt = true
license = "by-nc"
url = "contes/unicorns/unicorns33"
tags = ["contes"]
image = "/contes/unicorns/images/unicorns33.jpg"
prev = "/contes/unicorns/unicorns32"
next = "/contes/unicorns/unicorns34"
+++

*Years and years* eren els mots finals que m’havien quedat gravats quan em vaig tornar a despertar.
Anys i anys, em repetia mentre em desensonyava, sense saber ja si feia referència al seu llarg sojorn al món o al temps que havia dedicat a encalçar-me.
Recordava només a mitges la seua murga.
La tenebror del somni m’oprimia i vaig decidir eixir a fer una passejada, en cerca de sol i aire fresc.
Aquella cara eixuta i la figura tibada eren les mateixes de sempre.
Tanmateix, alguna cosa nova s’havia esdevingut que em feia cavil·lar.
Hi havia una escletxa per on entrava la llum.
O no era llum, sinó una forma més elaborada de foscor.
Tenia, en resum, un pressentiment sobre la seua identitat.
El ressò d’un nom que evocava les piràmides i els espais interestel·lars em ballava pel cap, i en una altra època m’hauria rigut de la pueril superstició que m’impedia pronunciar-lo.
Però reconec —per més que em faça vergonya— que ara no gosaria dir-lo en veu alta, ni escriure’l en aquest full en lletres majúscules.

<figure class="illustration"><img src="/contes/unicorns/images/unicorns33.jpg" alt="Pintura a l’oli imitant una fotografia antiga. Un petit grup de persones al capdamunt d’unes ruïnes, amb una piràmide egípcia al darrere."><figcaption><em>And it was then that he came out of Egypt</em><br>I va ser llavors que va venir d’Egipte<br><span class="ai-disclaimer">Imatge generada per Intel·ligència Artificial</span></figcaption></figure>

