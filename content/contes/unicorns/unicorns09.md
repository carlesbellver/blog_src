+++
title = "Jo era d’anís"
description = "M’enviaven al bar de baix amb els diners comptats i jo pujava amb les dues botelles i el cartó de tabac americà."
date = "2018-11-27"
titleIt = false
license = "by-nc"
url = "contes/unicorns/unicorns09"
tags = ["contes"]
image = "/contes/unicorns/images/unicorns09.jpg"
prev = "/contes/unicorns/unicorns08"
next = "/contes/unicorns/unicorns10"
+++

M’enviaven al bar de baix amb els diners comptats i jo pujava amb les dues botelles —perquè n’hi havia que eren de conyac i n’hi havia que eren d’anís— i el cartó de tabac americà. Elles m’ho regraciaven amb un gotet —jo era d’anís— i una nova tanda d’històries: variacions sobre els tràngols que havien passat i els viaranys pels quals van venir a parar en aquell casalot del carreró, el mateix en què d’un temps ençà residia jo també.

Tot d’una, un truc a la porta ens interrompia. Esperàvem a saber a quina cridava el proxeneta. Jo n’admirava —n’envejava— unes quantes coses: el coratge, la solidaritat de grup i, encara més, la facilitat per a ordir relats amb sentit. No n’hi veia cap, de sentit, en la meua vida. En aquells anys —en fa disset o divuit, d’això— la meua imaginació restava adormida. Se’m despertaria més endavant.

(L’asma em feia xiular els bronquis a mesura que el fum s’espessia. Tan bon punt alguna se n’adonava, s’afanyaven totes a apagar les cigarretes i a ventar-me amb les mans.)

<figure class="illustration"><img src="/contes/unicorns/images/unicorns09.jpg" alt="Pintura a l’oli. En la foscor, sota un llum feble, persones reunides al voltant d’una taula, damunt de la qual hi ha un parell de botelles."><figcaption><em>The table talk</em><br>La sobretaula<br><span class="ai-disclaimer">Imatge generada per Intel·ligència Artificial</span></figcaption></figure>

