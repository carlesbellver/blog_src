+++
title = "Das Schnurren"
description = "Aquesta nit he somniat que anava a la Fira de Frankfurt i m’entrevistava un repòrter d’una revista alemanya de gossos, Mein Hund & Ich."
date = "2018-12-02"
titleIt = true
license = "by-nc"
url = "contes/unicorns/unicorns15"
tags = ["contes"]
image = "/contes/unicorns/images/unicorns15.jpg"
+++

Vaig guanyar el premi de narrativa amb un recull inspirat en l’estada al psiquiàtric, però ara trobe que *La vida canina* és un títol massa subtil: ningú no podrà evitar que el llibre, quan es publique, vaja a parar a la secció d’animals de companyia.

Aquesta nit he somniat que anava a la Fira de Frankfurt —en substitució d’algú, un canvi d’última hora sense temps per a pensar-s’ho— i m’entrevistava un repòrter d’una revista alemanya de gossos, *Mein Hund & Ich*. Més tard, una agent d’una editorial vienesa em feia una oferta increïble: redactar els guions d’una sèrie de contes per a gossos. Me n’ensenyava un prototip —el disseny, pensat perquè pogueren passar full amb les grapes, em pareixia enginyós, encara que no l’entenguera— i em convidava a vi blanc per animar-me a signar el contracte. Jèiem, després d’uns quants brindis, a la seua cambra. Els seus roncs suaus, arraulida contra mi, em sonaven més a gata, però aleshores m’he despertat tot sol a casa i he hagut d’admetre que era jo qui alenava.

<figure class="illustration"><img src="/contes/unicorns/images/unicorns15.jpg" alt="Pintura a l’oli. Un gos i un gat dormen relaxadament damunt d’un llit."><figcaption><em>Dog and cat sleeping together</em><br>Gos i gat dormint junts<br><span class="ai-disclaimer">Imatge generada per Intel·ligència Artificial</span></figcaption></figure>

