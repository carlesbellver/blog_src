+++
title = "Acció exterior"
description = "Tot just un dialecte, senyor —va reiterar el secretari del cònsol—. Un patuès xampurrejat per la pagesia."
date = "2019-10-01"
titleIt = false
license = "by-nc"
url = "contes/unicorns/unicorns60"
tags = ["contes"]
image = "/contes/unicorns/images/unicorns60.jpg"
prev = "/contes/unicorns/unicorns59"
next = "/contes/unicorns/unicorns61"
+++

—No seria, doncs, pròpiament un idioma?

—Tan sols un dialecte, senyor —va reiterar el secretari del cònsol—. Un patuès xampurrejat per la pagesia.

—Encara pitjor —vaig gosar intervenir-hi—, si em permeteu que discrepe. Un idioma, sí, però enterament fictici, amb gramàtica i lèxic creats *ex nihilo* per filòlegs biliosos, a fi de satisfer deliris xovinistes i ànsies de notorietat. El súmmum d’aquesta conxorxa és l’obra d’un capellà mallorquí, continuada i acabada per un acòlit. Una mena d’atles que projecta una nació lingüística tripartida a través de les variacions geogràfiques d’aquella parla imaginària. La dimensió de l’empresa és tal que no es pot explicar si no s’interpreta en clau al·legòrica, fins i tot esotèrica o maçònica. No debades el seu promotor era paisà i deixeble del místic medieval Ramon Llull.

Aquell mateix vespre, Rice es va afanyar a demanar per correu el *Diccionari Català-Valencià-Balear*. Avui han arribat els deu volums en una caixa i ja ha començat a estudiar-los amb deler.

<figure class="illustration"><img src="/contes/unicorns/images/unicorns60.jpg" alt="Imitació del famós díptic de Marilyn Monroe per Andy Warhol amb una fotografia de mossèn Alcover."><figcaption><em>Mossèn Alcover diptych by Andy Warhol</em><br>Díptic de mossèn Alcover per Andy Warhol<br><span class="ai-disclaimer">Imatge generada per Intel·ligència Artificial</span></figcaption></figure>

