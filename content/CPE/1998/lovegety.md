+++
title = "Tamagotchi per a adults"
+++

Font: wired.com  
Data: 18/5/1998

El nou èxit de vendes de l'electrònica de butxaca japonesa és un detector que emet un senyal sonor quan s'acosta una possibilitat de *rotllo*. L'aparell es diu Lovegety. Se n'han venut 350.000 unitats des de febrer, i el fabricant espera col·locar-ne un total de 3 milions dins d'aquest any.

El Lovegety té forma oval i cap al palmell de la mà. N'hi ha dues versions, una masculina (de color blau) i una altra femenina (de color rosa). Quan dos lovegeties de sexes distints coincideixen dins d'un radi de 4.5 metres engeguen immediatament un soroll molt agut. El propietari o propietària de cada un pot utilitzar un codi prestablert de senyals luminoses per indicar si li abelleix simplement xerrar, cantar junts al karaoke, o alguna cosa més.

La versió estàndard del Lovegety costa 2,900 iens, menys de 4000 pessetes. Ara mateix se n'està preparant una versió de luxe que n'ampliarà l'abast fins a 100 metres.

Un problema que pot presentar el Lovegety és que la major part dels compradors fins ara són homes.

