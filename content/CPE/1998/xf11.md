+++
title = "1997 XF11: la fi del món?"
+++

Font: CNN  
Data: 12/3/1998

![](/uploads/2000/xf11.gif)

Un grup de científics russos va anunciar aquesta setmana que el xoc d'un asteroide recentment descobert, conegut com 1997 XF11, extingirà la vida a la Terra l'any 2006.

Els científics russos, encapçalats per l'acadèmic Vladímir Polevanov, geòleg de l'Acadèmia de Ciències naturals de Rússia, calculaven que el XF11 es dirigeix cap a la Terra a una velocitat de 70 quilòmetres per segon. Amb un diàmetre d'1,5 quilòmetres i una massa de centenars de milions de tones, l'impacte amb la superfície terrestre podria ser equivalent a l'explosió d'un miler de càrregues termonuclears d'una potència d'un milió de tones cadascuna.

Uns dies més tard la Unió Astronòmica Internacional (UAI) va suavitzar l'alarma. L'aproximació del XF11 es produiria més tard, l'any 2028, i encara llavors probablement no arribaria a tocar la Terra: ens passaria *fregant* a uns 40.000 km.

El perill, doncs, continuaria existint. La UAI feia una crida per recollir més dades i refer els càlculs. La NASA, atenent la petició, ha regirat els seus arxius i ha trobat imatges del XF11 enregistrades pel telescopi de l'observatori Palomar des de 1990. Segons es desprèn d'aquestes noves dades, la distància que ens separarà de l'asteroide l'any 2028 serà més gran: quasi un 1 milió de km.

Per si de cas, el grup rus havia proposat una acció conjunta internacional contra el XF11. Es tractaria de posar en òrbita un coet que s'enfilés cap a l'asteroide i el bombardegés amb càrregues atòmiques per fer-lo miquetes o almenys desviar-lo.

Precisament en aquesta línia la NASA té en cartera un programa preventiu d'interceptació d'asteroides, però el president Clinton el va vetar l'octubre passat i va denegar una subvenció estatal de 30 milions de dòlars.

