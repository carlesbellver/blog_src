+++
title = "Prevenció d’epidèmies marcianes"
+++

Font: CNN  
Data: 16/2/1998

La NASA projecta la construcció d'un laboratori per mantenir en quarantena les mostres que s'arreplegueran a Mart en pròximes missions.

Segons els plans, l'any 2001 s'enviarà a Mart un robot recol·lector, i un altre el 2003. Aquests s'encarregaran de seleccionar i guardar mostres de roques, sòl, gel i atmosfera fins el 2005, quan hi arribarà un altre enginy que arreplegarà els materials i els transportarà fins a la Terra. El retorn al nostre planeta està previst per al 2008.

Si alguna d'aquestes mostres contingués virus o bacteris tota la població animal i vegetal de la Terra podria estar en perill. "El risc és molt petit, però no pas zero," diu John D. Rummel, director de protecció planetària de la NASA. "Ho ignorem quasi tot sobre Mart, i el que hem après en biologia és que quan ets ignorant has de tenir molt de compte."

Els robots segellaran les mostres a Mart, i ja no es tornaran a destapar fins que estiguen a la Terra en cambres especials sota pressió negativa, de les quals no pot eixir l'aire. Llavors els científics començaran a treballar-hi amb guants i uniformes pressuritzats, en condicions semblants a les dels laboratoris on s'estudia el virus Ebola.

La primera prova consistirà a col·locar les mostres en gelatina per veure si hi creix alguna cosa. Després s'exposaran a cultius de teixits per comprovar-ne la toxicitat o la presència de microorganismes. Finalment, és possible que siguen injectades a éssers vius.

La NASA ja va fer tot això fa temps, durant el programa lunar Apollo. Llavors no es va trobar cap indici de vida a la Lluna. Però, diu Rummel, "la vida és una mica més probable a Mart", que va ser un lloc càlid i humit, potser fins i tot amb oceans, fa 3500 milions d'anys, precisament quan van aparèixer a la Terra els primers éssers vius en condicions anàlogues.

A la Terra s'han trobat microbis en aigües extremadament calentes en zones volcàniques submarines, i també, per exemple, a l'Antàrtida. No es descarta, per tant, que si alguna vegada hi va haver formes de vida semblants a Mart, aquestes hagen pogut sobreviure.

