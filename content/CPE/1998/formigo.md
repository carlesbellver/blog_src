+++
title = "La UPC fabrica el formigó per a les obres de la Lluna"
+++

Font: AVUI  
Data: 6/3/1998

Un equip de la Universitat Politècnica de Catalunya (UPC) treballa en la preparació d'un formigó fabricat amb sofre per comptes d'aigua que podria fer-se servir en les primeres construccions humanes a la Lluna.

L'avantatge d'aquest formigó de sofre es deu a l'absència d'aigua a la superfície de la Lluna. Com que el transport d'aigua o altres materials fins al satèl·lit resulta molt car, els experts estudien des de fa anys sistemes que aprofiten recursos in situ. El sofre, tot i que tampoc no hi és gaire freqüent, podria obtenir-se en el futur a molt baix cost com a subproducte de les plantes de producció d'oxigen.

El projecte es va presentar a la Conferència Científica Lunar i Planetària celebrada l'any passat a Houston (Texas) i ha comptat des de llavors amb el suport de la NASA. L'agència espacial nord-americana ha cedit als experts de la UPC 60 quilograms de sorra fabricada amb roques volcàniques d'Arizona que simulen la consistència i composició de la pols lunar amb la qual es podria fabricar el formigó.

L'equip de la UPC va fer ahir una demostració de la resistència del seu formigó fabricat amb la simulació de pols lunar. Aquesta prova va demostrar que el material aconseguit mesclant sorra lunar, ciment i sofre, a una temperatura de 120-130 graus, és tant resistent com el formigó terrestre clàssic (combinació d'àrids, ciment i aigua a temperatura ambient).

La UPC confia poder incloure el seu experiment en algun dels pròxims vols científics de les agències espacials d'Europa, Japó o els Estats Units.

