+++
title = "Un robot articulat farà els encàrrecs al campus de l'UJI"
+++

Font: Mediterráneo, EL PAÍS-CV, Levante de Castellón, Castellón al Día  
Data: 2/6/1998

![](/uploads/2000/pobil.jpg)  
Un moment de la presentació del Congrés

La Universitat Jaume I va anunciar al XIè Congrés Internacional d'Intel·ligència Artificial, que se celebra a Castelló, que el seu Laboratori de Robòtica està treballant en un robot capaç de transportar objectes pel campus.

Aquest robot comptarà amb un braç articulat, sensors de distància i un sistema de visió artificial. A més a més, podrà entendre ordres verbals. Es preveu que les seves capacitats troben aplicació en tota mena d'entorns no industrials, com ara hotels, oficines o hospitals.

El Dr. Ángel Pascual del Pobil, professor del Departament d'Informàtica de l'UJI i copresident del comitè científic del Congrés, confia que en un termini de tres anys el robot es desplace pels corredors del Campus de Riu Sec seguint les instruccions que se li donen i repartint paquets.

Pascual del Pobil ha assenyalat que aquest projecte té competidors a Alemanya, on ja estan provant un robot per portar les maletes a les habitacions dels hotels.

En aquests moments s'espera un comunicat del col·lectiu d'ordenances de l'UJI i de les centrals sindicals majoritàries.

**ACTUALITZACIÓ** [4/10/1999]{.small}\
El Laboratori de Robòtica està enllestint un prototip que començarà a treballar com a ordenança a l'UJI cap al maig.

El robot, conegut per Jaume, fa només metre i mig d'alt, però amb el seu nou braç articulat és capaç d'arribar fins a tres metres d'alçada. «Sens dubte té la mà molt llarga,» ha comentat un dels seus creadors.

El cost de Jaume s'estima en 20 milions de pessetes, considerablement superior al d'un ordenança *normal*. Però Pascual del Pobil confia a fabricar-ne a gran escala en el futur, «amb la qual cosa els costs de producció s'abarateixen molt», ha matisat.

