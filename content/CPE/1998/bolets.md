+++
title = "Bolets extraterrestres a Castelló?"
+++

Font: Premsa local, Fortean Times  
Data: 28/12/1998

*A Charles Fort, In Memoriam*

![](/uploads/2000/bolets.jpg)

Cultiu de bolets al·lucinògens

Coincidint amb el començament de les vacances de Nadal la Policia Nacional va incautar a la Universitat Jaume I (UJI) importants quantitats de bolets, se suposa que tòxics.

L'operació va tenir lloc a l'edifici del rectorat de l'UJI. Membres de l'Equip de Govern de la Universitat i alguns administratius van ser conduïts fins a l'Hospital General de Castelló per practicar-los diverses anàlisis i rentatges, i també teràpies psíquiques indeterminades. No hi va haver detinguts ni cap mena d'acusació formal.

Segons la premsa local el Ministeri de l'Interior hauria rebut un missatge d'alerta del FBI i fins i tot hauria comptat amb l'assessorament d'agents americans. Això podria tenir relació amb la detenció als EUA del professor Joan Casacuberta, de la Universitat de Miskatonic, acusat d'un delicte contra la salut pública.

Fortean Times informa que el prof. Casacuberta cultivava en un hivernacle a casa seva bolets al.lucinògens d'un tipus completament desconegut per la ciència. Les mostres originals les hauria obtingudes en una zona remota de Bòsnia, on certes llegendes al.ludirien a un origen ultramundà o sobrenatural dels fongs. Casacuberta especula que les espores podrien haver viatjat en un meteorit des de l'espai exterior.

La connexió Casacuberta - UJI pareix ben establida. S'escau que el vell professor va dictar una conferència sobre etnomicologia a la Universitat de Castelló abans de l'estiu, invitat pel poeta i expert en bolets Antoni Albalat Salanova. A més a més fonts confidencials ens han confirmat que Joan Casacuberta i Ripollés és oriünd per part de sa mare de la comarca dels Ports, al nord de la província de Castelló, una regió micològicament privilegiada que ell hauria visitat en reiterades ocasions al llarg dels últims quaranta anys. Ben bé es podria pensar que hagi fet servir la referència bosniana per protegir els seus autèntics proveïdors.

