+++
title = "Cardoso Flea Circus"
+++

Font: EL PAÍS  
Data: 14/4/1998

![](/uploads/2000/cardoso.jpg)

L'escultora i dissenyadora colombiana María Fernanda Cardoso ha recuperat recentment la tradició dels circs de puces dins del context de l'art d'avantguarda.

Al *Cardoso Flea Circus*, instal·lat al New Museum of Contemporary Art de Nova York, el repertori de la *troupe* de puces és variat: l'anomenada Brutus arrossega una locomotora en miniatura, el pes de la qual és 160.000 vegades el seu; un grup de ballarines amb faldilles a mida es mouen seguint el ritme d'una música tropical; Pepita i Pepón fan arriscats exercicis de funambulisme; una altra companya fa *body jumping* i, finalment, hi ha un número inspirat en Harry Houdini.

Tot això pareix impossible, potser una mera simulació òptica, però Maria Cardoso insisteix que és real. L'ensinistrament de puces es va iniciar al segle XIX a la cort de Prússia. En va ser el pioner un tal Mestre Bertolotto. Investigant aquesta tradició Cardoso ha perfeccionat un mètode que fa servir l'exposició a la llum, al fred i a la calor, i diferents textures que atrauen o repel·leixen els insectes. A vegades, també les dirigeix bufant o amb fils de seda o coure.

Cardoso cria les puces ella mateixa. En necessita centenars, ja que el seu cicle vital és molt curt. Moltes les incuba al pèl del seu gat. Després, quan comencen a actuar, moren prompte d'inanició, ja que no les alimenta. La raó és la seva particular dieta: xuclen sang.

Cardoso reconeix que és «absurd» recuperar aquest art. Segons ella «el circ de puces existeix en un món real i alhora en un món mític.» Afirma també que «fer una cosa tan inútil i absurda és tot un repte per a la ment. En un món d'Internet i alta tecnologia, queda encara quelcom tan arcà i extraordinari que desafia els límits de la imaginació.»

Abans Cardoso havia utilitzat mosques, estrelles de mar, piranyes, granotes, llangardaixos i ossos humans per a les seves instal·lacions i exposicions. El circ de puces, declara, és part d'un interès científico-artístic per la relació entre els animals i els éssers humans.

