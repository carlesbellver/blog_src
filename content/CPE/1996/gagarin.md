+++
title = "Iuri Gagarin: el primer cosmonauta"
+++

![](/uploads/2000/gagarin.gif)

Iuri Alekséievitx Gagarin (Smolensk 1934 - Kirzac, Vladimir 1968). Cosmonauta i coronel d'aviació rus.

Es formà inicialment com a fonedor; ingressà a l'escola militar d'aviació de Txalov i aconseguí el grau de tinent. Arribà a pilot de proves i entrà a l'equip de cosmonautes en entrenament.

Gagarin fou el primer home que féu un vol orbital (12 d'abril de 1961, a bord del vehicle espacial Vostok 1). Fins aleshores els únics tripulants de les naus espacials havien estat rates, conills i gossos. Després s'ha sabut que aquest primer vol va ser una mica accidentat i que els científics soviètics dubtaven de la capacitat de Gagarin per portar endavant aquella missió.

El 1962 fou nomenat diputat del Soviet Suprem.

Sis anys més tard morí en estranyes circumstàncies en un accident d'aviació. Un cràter de la cara oculta de la Lluna porta el seu nom.

