+++
title = "La mort de Iuri Gagarin: l'enigma continua"
+++

Font: EL PAÍS  
Data: 13/4/1996

El cosmonauta soviètic Iuri Gagarin va morir l'any 1968 en estranyes circumstàncies. Després d'un vol d'entrenament va demanar permís per tornar a la base, però no hi va arribar mai.

L'enigma no s'ha resolt mai. ¿Què va passar en aquells tràgics dos minuts des que Gagarin es va comunicar amb l'aeròdrom fins el moment en què es va estavellar? ¿Estava borratxo, com es va insinuar? ¿Hi va haver una errada tècnica? ¿Va perdre l'estabilitat a causa d'algun objecte estrany? ¿Va ser víctima d'un atemptat?

A Rússia encara es discuteixen aquestes versions, a més d'altres absurds rumors, com ara el que diu que Gagarin no va morir, sinó que el van tancar en un psiquiàtric per ordre de Breznev, aleshores líder soviètic, a qui el cosmonauta li va tirar una copa de xampany durant un banquet al Kremlin.

La vitalitat dels rumors té el seu origen, primerament, en el fet que la comissió creada especialment per a investigar l'accident no va publicar cap conclusió. L'explicació d'això és que en realitat no es va poder determinar amb certesa quin va ser el motiu de l'accident, tot i que sí que es pot dir per quins motius no es va produir.

No és veritat que Gagarin estiguera borratxo. Tot i que, segons comenta el seu col·lega Guerman Titov, "érem joves i alegres, i per descomptat bevíem quan podíem, quan anàvem de cacera o a les festes", mai no hauria pogut passar en aquest estat els controls mèdics que es porten a terme abans de pilotar un avió.

Tampoc hi va haver un error tècnic: la comissió va dictaminar que l'avió funcionava normalment al moment d'estavellar-se.

Només queda pensar, doncs, que un factor extern va fer que el caça caiguera en barrina. I tot i que Gagarin va poder dominar l'avió, entre els núvols i la terra només quedaven uns tres-cents metres quan va eixir del picat. Com diuen els experts, només li van faltar dos segons o dos-cents metres per poder evitar la mort.

Alexei Leònov, un altre company, assegura que abans que el caça de Gagarin explotara va sentir un so semblant al que produeix un avió supersònic quan s'eleva. Potser això vol dir que un altre aparell va passar massa prop del seu i li va fer perdre el control.

