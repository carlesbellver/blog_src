+++
title = "Turisme espacial"
+++

Font: AVUI  
Data: 10/1/1997

La Societat Japonesa de Coets -un institut científic privat integrat per empreses dels sectors turístic, aeri i electrònic- es prepara per oferir viatges turístics en naus espacials a partir de l'any 2010.

La primera d'aquestes naus hotel l'està començant a construir l'empresa Kawasaki Heavy Industries. Ha estat batejada amb el nom de Kanko Maru (Nau Turística). Tindrà forma de projectil, amb un diàmetre de 18 metres i una longitud de 22, i un pes de 550 tones. Podrà acollir 50 passatgers. Segons el projecte provisional tindrà una vida comercial de més de 3.000 vols.

Es preveu que al principi aquests viatges seran molt cars: els primers clients podrien pagar milers de milions de pessetes per una volta pel sistema solar. Però després, quan el servei es generalitze, igual que va passar amb les tarifes aèries, els preus caurien en picat. Quan hi haja una cinquantena d'astronaus turístiques en funcionament el bitllet podria costar uns quatre milions de pessetes.

Una altra possibilitat que es planteja és instal·lar a l'espai grans complexos d'oci per facilitar les vacances del futur. La constructora Shimizu, una de les més importants del Japó, dissenya ja un hotel espacial permanent de 64 habitacions sobre una plataforma de 240 metres de llarg i 140 d'ample.

El president de la companyia aèria All Nippon Airways, Yoshiyuki Funatsu, ha declarat que els projectes turístics dels Estats Units estan obsolets, ja que es basen en supòsits de fa 20 anys.

