+++
title = "Un executiu perd la memòria i es passa un mes mendicant"
+++

Font: Levante EMV  
Data: 21/4/1999

Els Mossos d'Esquadra van intentar identificar un home que feia un mes que passava les nits a l'estació de trens de Girona «perquè semblava desorientat». Quan s'hi van adreçar no va saber explicar qui era ni com hi havia anat a parar: no se'n recordava de res. Tampoc no van poder trobar-li cap mena de documentació, però sí unes targetes de visita a nom de Jaime P. Ll. Segons les bases de dades policials aquest nom corresponia a un executiu domiciliat a Sevilla, la desaparició del qual es va denunciar a l'aeroport de Manises un mes abans, el 25 de març.

La família de J. P. Ll. es va desplaçar a Girona i va confirmar que es tractava d'ell. Tanmateix, no ha recuperat la memòria. Ni tan sols els ha reconegut.

La desaparició constitueix encara un misteri. El seu fill el va acompanyar a l'aeroport de Sevilla el dia 24 de març. Anava a València per negocis, i ja no en van tornar a saber res. Els exàmens mèdics tampoc no han permès esbrinar la causa de l'amnèsia. De fet no se li va detectar cap altre dany o alteració.

