+++
title = "Els científics nuclears dels EUA hauran de passar pel detector de mentides"
+++

Font: El País  
Data: 23/6/1999

Tots els empleats i empleades dels laboratoris nuclears del Departament d'Energia dels EUA que tinguen accés a dades confidencials seran sotmesos pròximament a la prova del detector de mentides. Es calcula que en total seran unes 5.000 persones.

Amb aquesta iniciativa el secretari d'Energia Bill Richardson pretèn fer front a l'espionatge. Un informe del Congrés dóna per provat que la República Popular Xina ha estat sostraent als EUA informació secreta sobre tecnologia nuclear durant els últims anys. Alguns senadors havien demanat una reorganització completa del Departament d'Energia, però Richardson considera que amb l'aplicació extensiva de la *màquina de la veritat* i la consegüent depuració de traïdors ja n'hi haurà prou per restablir la seguretat.

Les proves s'han iniciat ja, però caldrà comprar més aparells per mantenir el ritme previst de 200 entrevistes al mes. D'aquesta manera es podria enllestir la primera fase de la investigació dins de dos anys.

Tot i que s'han donat garanties que els interrogatoris no tocaran assumptes privats, alguns laboratoris temen que puga produir-se una fuga de cervells cap a la universitat per evitar la humiliació.

