+++
title = "Salinger recupera cartes personals gràcies al Comandant Norton"
+++

Font: El País  
Data: 24/6/1999

Peter Norton, conegut en el món de la informàtica com *comandant Norton*, actualment filàntrop californià i en temps no massa llunyans, dissenyador de programes informàtics, entre els quals destaca l'antivirus Norton, ha pagat més de 150.000 dòlars (més de 25 milions de pessetes) per un lot de cartes personals de J.D. Salinger.

Salinger va escriure les cartes a la seua ex nòvia, Joyce Maynard, fa quasi trenta anys. L'antiga propietària dels documents, vol portar els fills a la universitat. Això, als EUA és car, molt car, per això va decidir obrir la caixa forta i vendre al millor postor les cartes del seu ex. Joyce Maynard ha contat en els últims anys tot el que ha pogut sobre la seua relació amb l'escriptor. Joyce i Salinger van mantindre una relació durant 9 mesos, quan ella tenia 18 anys i ell 50. Tot i que assegura que no ven les cartes per venjança les seues paraules envers el seu ex són dures: «no venc les cartes per venjança, tot i que tampoc em sent obligada a mantenir-les per lleialtat. Estic convençuda que les cartes estaran millor a la casa d'un enamorat de la prosa de Salinger que no pas a la d'algú que va cometre l'error d'intentar viure una ficció que hauria d'haver seguit sent un projecte literàri.»

L'altra part, l'actual propietari, Norton, que les va adquirir en una subhasta, ha manifestat que l'únic objectiu que té la seua adquisició és tornar les cartes al seu autor, o fer el que Salinger vulga. De fet, tot i que Norton ha adquirit les cartes, les clàusules de la compra-venda no permeten que puga reproduir-les. És a dir, fer encara més gran el misteri que envolta la figura de Salinger. Així les coses, sembla que Salinger recuperarà les 14 tes personals que va escriure a Joyce entre el 25 d'abril de 1972 i el 17 d'agost de 1973. A més, en el lot també s'incloïen els primers capítols de la novel.la que Joyce va començar a escriure durant el seu festeig i que estaven anotats per l'escriptor.

