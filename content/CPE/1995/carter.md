+++
title = "El carter no va trucar en quatre anys"
+++

Font: EL PAÍS  
Data: 2/5/1995

## Un empleat de correus de Castelló havia acumulat cartes per repartir des de 1990

"¿Com volen que classifique i que repartisca més de 500 cartes diàries sense que ningú m'ajude?". I. V. Z., de 32 anys, carter de Traiguera (Castelló) des de fa 11, repetia la pregunta als inspectors de Correus, que no donaven crèdit a l'escena. Als seus peus, a l'habitació d'I., s'acumulaven desenes de saques amb milers de cartes destinades als 1.800 veïns del poble. Algunes portaven data de quatre anys abans.

I. se sent responsable dels fets: "Comprenc que alguns estiguen enfadats perquè han rebut la correspondència amb retard; bé, amb bastant de retard." La falta s'ha saldat de manera contundent: una condemna de sis mesos de presó, l'acomiadament, 100.000 pessetes de multa i el desdeny d'alguns dels seus. "Va ser un error no demanar abans l'excedència. Volia deixar-ho tot arreglat abans d'anar-me'n, però era massa tard."

Des que es va fer càrrec de la carteria de Traiguera, I. es va emparar en la seva mare, una dona tenaç i temperamental. "Entre els dos fèiem tota la feina. Ella classificava les cartes i jo els certificats. Fins el dia que es va posar malalta." La seva mare va morir en 1993, i a partir de llavors els problemes d'I. es van multiplicar. Les cartes van començar a amuntegar-se a la rerebotiga del negoci familiar, el bar Victory. Va demanar als superiors la contractació d'un col.laborador, però no va obtenir cap contestació.

"Alguns amics em deien que, si hagués botat foc a tot, no hauria passat res d'açò, però, ¿com havia de fer una cosa així?". Alguns habitants de Traiguera van començar a inquietar-se perquè la bústia sempre era buida. Van arribar denúncies a Correus i, finalment, dos inspectors es van aplegar a casa d'I. el passat dia 7 de gener.

