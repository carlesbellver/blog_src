+++
title = "L'autòpsia de Roswell"
+++

Roswell 1947

> Els abundants rumors relatius als plats voladors es van convertir ahir en una realitat quan l'Oficina d'Intel·ligència del Grup 509 de Bombarders del Vuitè Exèrcit de l'Aire, Camp d'Aviació de Roswell, va tenir la sort d'apoderar-se d'un plat amb la col·laboració d'un dels ranxers locals i de l'oficina del xèrif de Chaves County.
> 
> L'objecte volador va caure a terra en un ranxo prop de Roswell un dia de la setmana passada. Com que no disposava de telèfon, el ranxer va guardar el plat fins que va poder contactar amb l'oficina del xèrif, el qual ho va notificar llavors al Major Jesse E. Marcel de l'Oficina d'Intel·ligència del Grup 509 de Bombarders.
> 
> Es va actuar immediatament per recollir el plat a casa del ranxer. Va ser inspeccionat al camp d'aviació de Roswell i després el Major Marcel el va lliurar als quarters generals.

Comunicat de premsa de les Forces Aèries dels EUA. Roswell, 8 de juliol de 1947

---

Castelló de la Plana 1995

Aquell comunicat es va difondre a la ràdio i als diaris. Però, és clar, l'exèrcit el va desmentir immediatament, va reprimir els que hi estaven involucrats, i va aconseguir que no se'n parlara més durant quasi cinquanta anys.

Ara, en canvi, no hi ha qui pose ordre. Aquest estiu un espavilat es va quedar amb uns rotllos de pel·lícula que un vellet conservava a casa i s'està enriquint venent-ne còpies. Se suposa que la filmació mostra l'autòpsia dels extraterrestres de Roswell. Ho hem pogut veure fins i tot a Tele 5. L'escena és esgarrifosa.

Què es va estavellar a Roswell? Una nau extraterrestre? Un avió espia? O potser una colla de fenòmens de circ va robar un coet de la NASA una nit de borratxera? La resposta, després de la publicitat.

