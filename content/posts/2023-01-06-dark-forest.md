+++
date = "2023-01-06T20:02:14+01:00"
tags = ["retalls"]
slug = "dark-forest"
fedurl = "https://mastodon.social/@carlesbellver/109643887047275149"
x_url = "https://maggieappleton.com/ai-dark-forest"
title = "The Expanding Dark Forest and Generative AI"
x_source = ""
+++


> La [teoria del bosc fosc](https://maggieappleton.com/cozy-web) de la xarxa fa referència a l’estat del món en línia, cada vegada més semblant al món real i al mateix temps més mancat de realitat. La majoria d’espais web oberts i públicament accessibles estan ocupats per robots, anunciants, trolls, extractors de dades, pescaclics, “creadors de contingut” farcits de paraules clau i brossa manipulada algorítmicament.

El nou repte, diu Maggie Appleton, és provar que no som algoritmes d’intel·ligència artificial: una mena de test de Turing invers. En aquest apunt del seu web esbossa cinc opcions, les més interessants de les quals serien les tres primeres:

1. **Triangular la realitat objectiva**. Com més específic i local siga el context, quant més contacte hi haja amb el món real, més inassolible seria el resultat per a una IA que no pot contrastar les dades amb cap font externa (ací, per cert, rau també la solució del pseudoproblema del plagi en els treballs acadèmics).
2. **Ser originals, crítics i sofisticats**. Fugir de la mediocritat: és a dir, de l’estadística que alimenta les IA. Els models probabilístics “escupen text que sona a treball de notable alt… Això apujarà el nivell d’exigència per a tothom”.
3. **Desenvolupar un estil personal**. En termes de lingüística clàssica: “Hem codificat *la langue* en un punt exacte del temps. El que ens queda per a jugar és *la parla*.” L’estil, recordem, [“és allò que fas *malament*”](/2019/12/10/i-know-jerry.html), allò que no pots deixar de fer i et caracteritza, segons Neil Gaiman/Jerry Garcia.
