+++
title = ""
date = "2010-02-15T22:35:00"
tags = ["fotos"]
photos = ["/uploads/2010/2010-02-15-4358336295_4ec9c58fa3_o.jpg"]
slug = "moment-cortazar"
syndication = []
+++

<img src="/uploads/2010/2010-02-15-4358336295_4ec9c58fa3_o.jpg" alt="Foto del llibre de Julio Cortázar “Papeles inesperados” amb un Chumby damunt.">

Tinc el [llibre d’inèdits de Cortázar](https://duckduckgo.com/?q=julio+cort%C3%A1zar+papeles+inesperados) a la tauleta, al costat del llit, i al damunt s’havia quedat el Chumby, el despertador connectat a Internet que, entre altres coses meravellosament inútils, ens va mostrant fotos a l’atzar del nostre àlbum familiar i de la carpeta de retalls. Anit, de sobte, em vaig adonar que Julio mirava cap amunt des de la portada i pareixia que estiguera observant la pantalleta de tres polzades i mitja. Això em va fer gràcia i se'm va acudir que podria “captar l’instant” amb la càmera del mòbil. Llavors, quan estava a punt de prémer el botó —la imatge canvia cada deu segons— el Chumby trau justament [aquesta il·lustració de Norah Borges](https://duckduckgo.com/?q=norah+borges+casa+tomada&iax=images&ia=images) per a “Casa tomada”, un dels primers contes que va publicar ell, Cortázar, l'any 1946, en *Los anales de Buenos Aires*. L’instant que jo volia captar, en realitat, encara no hi era, però s’estava preparant sense que jo ho sabera ben bé.
