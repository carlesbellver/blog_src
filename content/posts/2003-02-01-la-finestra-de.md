+++
url = "/2003/02/01/la-finestra-de.html"
title = "La finestra de William Blake"
date = "2003-02-01T23:00:00+00:00"
slug = "la-finestra-de"
+++

L’any 1761, quan William Blake tenia tot just quatre anys, una nit se li va aparèixer Déu a través de la finestra de la seva cambra. El petit William va veure-hi una llum i després una cara.

Anys més tard, Blake explicava aquesta història a un amic i li va mostrar, des del carrer, que el seu pare va tapiar aquella finestra i altres de l’edifici, perquè les autoritats municipals havien creat un impost nou que gravava les finestres. L’amic es va escandalitzar:

—Déu va ficar el cap per la teva finestra i va ser aparedada. Hauria de ser una capella!

Blake li va replicar:

—No pateixis. Déu devia mirar per totes les finestres de Londres.

