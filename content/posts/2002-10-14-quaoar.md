+++
date = "2002-04-30T22:00:00+00:00"
slug = "quaoar"
+++

La setmana passada, els astrònoms Chad Trujillo i Mike Brown del [Caltech](http://www.caltech.edu/), o Institut de Tecnologia de Califòrnia, van fer públic el descobriment d’un nou cos celeste més enllà de Plutó, a la zona de l'anomenat cinturó de Kuiper, que diuen que és d’on vénen els cometes. Això són, aproximadament, 6.500 milions de quilòmetres des de casa nostra: la llum del sol tarda cinc hores a arribar-hi. Aquest món llunyà, negre i glaçat, l’han anomenat Quaoar, que és la força de la creació en la llengua dels indis Tongva que vivien abans a Los Angeles, on hi ha el Caltech.

Trujillo ha publicat una [FAQ](http://www.gps.caltech.edu/~chad/quaoar/) amb dades i imatges. Podríem pensar que Quaoar és el llegendari planeta X. Més informació sobre aquest i altres planetes i satèl·lits esquívols a la plana [Hypothetical Planets](https://nineplanets.org/hypothetical-planets/), inclòs el segon satèl·lit de la Terra que apareixia a la novel·la de Jules Verne *De la Terra a la Lluna*.

El descobriment de Plutó l’any 1930 va inspirar a Lovecraft l’esplèndid relat de ciència ficció [*The Whisperer in Darkness*](http://www.hplovecraft.com/writings/fiction/wid.htm) (*El que susurra en la oscuridad*, en la traducció d'Aurelio Martínez Benito per a Alianza Editorial). La imaginació de Lovecraft convertia Plutó-Yuggoth en el darrer cap de pont dels Exteriors, els esgarrifosos *fongs de Yuggoth*, abans d'arribar a la Terra.

Pel que fa a viatges interplanetaris i invasions extraterrestres, estic escrivint un article per a [Lovecraft Magazine](http://www.lovecraftmagazine.es.org/) sobre les novel·les còsmiques de C. S. Lewis. Concretament en *Out of the Silent Planet* (*Lejos del planeta silencioso*) les coses s'esdevenen a l'inrevés. Són els terraqüis, alguns terraqüis, els que després d’espoliar el seu planeta se’n van a Mart a veure què en poden traure. I els ingenus habitants del Planeta Roig que es facen fotre.