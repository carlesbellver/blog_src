+++
url = "/2012/10/30/la-tradici-naval.html"
title = "La tradició naval britànica i l'etimologia de la ressaca"
date = "2012-10-30T23:00:00+00:00"
slug = "la-tradici-naval"
tags = ["retalls", "drogues"]
+++

Una altra descoberta deguda al blog [Brain Pickings](http://www.brainpickings.org/index.php/2012/10/29/the-etymology-of-hangover/) de Maria Popova. L’etimologia de la paraula *groggy*/grogui ens trasllada a la tradició naval britànica del segle XVIII. L'almirall [Edward Vernon](http://en.wikipedia.org/wiki/Edward_Vernon) (1684-1757) era conegut pels seus homes com “Old Grog”, per la seva jaqueta de *grogram*, del francès *gros graine*. L'any 1740, Vernon va ordenar rebaixar la ració diària de rom que rebien els mariners: amb aigua, amb cervesa, o amb suc de taronja, segons les versions. En honor d'ell, el combinat resultant va ser anomenat popularment “grog”, i dels seus efectes quan no es consumia amb moderació, rebaixat i tot, començaren a dir-ne estar *groggy*.

En català, tanmateix, supose que el mot ens arribà molt més endavant, a través del món de la boxa, o almenys això degué considerar la nostra autoritat lèxica. Vegeu la definició del [DIEC](https://dlc.iec.cat/results.asp?txtEntrada=grogui&amp;operEntrada=0), on l'alcohol només apareix en un exemple *per extensió*:

> **grogui**
>
>  1. *adj.* \[SP] Que es troba en estat d'atordiment a causa dels cops rebuts en un combat de boxa i pròxim a la situació de fora de combat.
>  2. *adj.* \[LC] *PER EXT. Aquesta nit no he dormit gens i estic grogui. L'última copa de xampany em va deixar grogui, no recordo res. Amb això que m'has dit, m'he quedat grogui.*

Pel que fa a la tradició naval britànica… justament en això consistia en part, exactament en una tercera part, segons la famosa definició atribuïda a Churchill: ["rom, sodomia i assot"](http://www.thisdayinquotes.com/2010/08/rum-sodomy-and-lash-winston-churchills.html).

