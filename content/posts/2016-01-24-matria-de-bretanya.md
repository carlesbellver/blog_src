+++
url = "/2016/01/24/matria-de-bretanya.html"
title = "Matèria de Bretanya"
date = "2016-01-24T23:00:00+00:00"
slug = "matria-de-bretanya"
tags = ["ressenyes"]
+++

<img src="https://www.escriptors.cat/sites/default/files/styles/medium/public/2019-02/5219materiabretanya.g.jpg?itok=lusHxDQO" style="height: 250px; width: auto;" />

Vaig llegir *Matèria de Bretanya*, de [Carmelina Sánchez-Cutillas](http://www.escriptors.cat/autors/cutillass/pagina.php?id_sec=2781), fa molts anys, potser trenta, quan jo en tenia al voltant de divuit. El vaig traure en préstec a la biblioteca municipal del carrer Major de Castelló i allí l’he tornat a buscar fa uns dies i l’he rellegit. Seria, possiblement, el mateix exemplar de llavors.

Un llibre fascinant, d’una fama més que justa, premi Octubre-Andròmina de narrativa de 1975 i reeditat moltes vegades. Però no és del llibre que volia escriure ací quatre ratlles. Tampoc no vull desvelar la raó del títol: la referència a la cèlebre [matèria de Bretanya](https://fr.wikipedia.org/wiki/Mati%C3%A8re_de_Bretagne) o cicle artúric. Simplement em proposava deixar una nota sobre l’origen d’aquesta denominació, encunyada pel poeta francès [Jean Bodel](https://fr.wikipedia.org/wiki/Jean_Bodel), cap a l’any 1200, al pròleg de la *Chanson des Saisnes* (“Cançó dels saxons”), poema èpic sobre la guerra de Carlemany amb els saxons:

> Ne sont que .iij. matieres à nul home antandant:  
> De France et de Bretaigne et de Rome la grant.  
> Et de ces .iij. matieres n’i a nule semblant.  
> Li conte de Bretaigne sont si vain et plaisant;  
> Cil de Rome sont sage et de san aprenant;  
> Cil de France de voir chascun jor apparant.

O, en la traducció de la Wikipedia al francès modern:

> Il n’existe que trois matières:  
> celles de France, de Bretagne et de Rome.  
> Ces trois matières ne se ressemblent pas.  
> Les contes de Bretagne sont tellement irréels et séduisants!  
> Tandis que ceux de Rome sont savants et chargés de signification  
> et que ceux de France voient chaque jour leur authenticité confirmée!

No hi ha més que tres temes, doncs: els de França, els de Bretanya i els de Roma la gran. El realisme modern, el conte fantàstic i el cànon clàssic, podríem dir-ne, en una interpretació actualitzada i personalment esbiaixada. Cadascú pren les seves opcions, segons les seves possibilitats i d’acord amb les seves necessitats. No caldrà dir quina mena de narracions, irreals i seductores, em van captivar a mi quan era jovenet, i em van acostar per l’atzar d’un títol al text de Carmelina. El qual, confesse, he sabut entendre —i apreciar— molt millor ara, passats alguns decennis.

<img src="/uploads/2019/c9f022d810.jpg" />