+++
url = "/2006/05/22/faccies-i-apotegmes.html"
title = "Facècies i apotegmes"
date = "2006-05-22T22:00:00+00:00"
slug = "faccies-i-apotegmes"
+++

“Eugenesia” és un dels més de cent *Cuentos breves y extraordinarios* reunits per Borges i Bioy l'any 1955:

> Una dama de calidad se enamoró con tanto frenesí de un tal señor Dodd, predicador puritano, que rogó a su marido que les permitiera usar de la cama para procrear un ángel o un santo; pero, concedida la venia, el parto fue normal.

—Drummond, *Ben Ionsiana* (c. 1618).

El títol, tanmateix —tot i que s’ha mantingut en reculls posteriors, per exemple en *La mano de la hormiga. Los cuentos más breves del mundo y de las literaturas hispánicas*, Universidad de Alcalá de Henares, 1991— va ser òbviament una aportació dels il·lustres antologistes. De fet, l’anècdota —o miracle a l’inrevés— del predicador i la seva dama enamorada, com moltes altres peces del llibre, no era a l’origen una peça independent, sinó tan sols unes frases extretes d’un text més extens. En aquest cas, es tractava de les notes preses pel poeta escocès [William Drummond](http://en.wikipedia.org/wiki/William_Drummond_of_Hawthornden) quan [Ben Jonson](http://en.wikipedia.org/wiki/Ben_Jonson) va fer cap a casa seva pel Nadal de 1618. Gràcies a l’Internet Archive, que ens dóna accés al text complet del [llibre](https://archive.org/details/benjonsonsconver00jonsuoft), podem trobar el seductor mossèn Dod a la secció “Jeasts and Apothegms” (facècies i apotegmes). En l’anglès renaixentista de Drummond, la cosa anava així:

> A Gentlewoman fell in such a phantasie or phrensie with one Mr. Dod, a puritan preacher, that she requested her Husband that, for the procreation of ane Angel or Saint, he might lye with her; which having obtained, it was but an ordinarie birth.

Aquestes *Notes* de les converses de Drummond i Jonson han estat [reivindicades](http://www.ucm.es/info/emp/Numer_06/6-4-Inve/6-4-02.htm) com a antecedent directe de l’entrevista periodística: Drummond feia les preguntes i es limitava a registrar les respostes del seu convidat. Però caldria tenir en compte que allò eren notes privades d’una conversa privada. Són plenes de xafardeigs i de paraules aspres contra altres autors. Diuen que, quan les va publicar per primera vegada la Shakespeare Society en 1842, la reputació de tots dos es va deteriorar: la d’un per anar-se’n de la llengua i la de l’altre per estirar-li-la. Pura hipocresia. De què —i de quina manera— esperaven que parlessin dos escriptors en acabant de sopar?