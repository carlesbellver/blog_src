+++
url = "/2020/02/27/els-llibres-invisibles.html"
title = "Els llibres invisibles"
date = "2020-02-27T17:48:00+00:00"
slug = "els-llibres-invisibles"
tags = ["fotos","ressenyes"]
photos = ["/uploads/2020/42d892e469.jpg"]
+++

<img src="/uploads/2020/42d892e469.jpg" width="600" height="600" alt="Joan Perucho: Els homes invisibles (Comanegra, 2020)" />

Al febrer de 2014, quan vaig presentar [*La nit mil dos*](https://carlesbellver.net/llibres/lanitmildos/) a Castelló, se'm va acudir ensenyar tres llibres amb la intenció d'emmarcar la meva idea de la literatura i les meves aspiracions —la meva [ambició](/2018/02/20/103003.html)— com a escriptor: els contes curts de *La muralla china* de Kafka, els poemes de *Los conjurados* de Borges i les proses de *Diana i la mar Morta* de Joan Perucho. Sabia que aquesta no era una de les obres més celebrades de Perucho, i em pareixia —em pareix— que havia estat, fins i tot, menystinguda. A mi, tanmateix, em fascinaven el misteri, l'ambigüitat i l'evocació poètica d'aquell estrany *puzzle*, que no ho deia tot i suggeria molt. Per això m'alegra tant que s'hagi tornat a reeditar, aquesta vegada amb tota la cura que crec que mereix, i acompanyat d'un altre títol que també es feia difícil de trobar: *Cendres i diamants* (el meu exemplar, aconseguit mitjançant una llibreria de vell, porta el segell dels Serveis Terriorials de Cultura).

En [*Els homes invisibles*](http://comanegra.com/ficcio/599-els-homes-invisibles-joan-perucho.html) (Comanegra, 2020), s'hi recullen, doncs, formant una sorprenent unitat, el primer Perucho, de 1953, i el darrer, de 1989. Edició a càrrec de Julià Guillamon i Jordi Puig i deliciós epíleg de Marina Espasa. Jo també [envege](/2015/06/25/230000.html), com ella, qui pugui ara llegir per primera vegada aquestes pàgines extraordinàries.

> I deixa el lector a la vora de l'abisme, perquè acaba de veure l'invisible però també té ganes d'un got de vermut.
