+++
date = "2021-08-23T22:41:03+02:00"
slug = "wikipedia-gender-bias"
tags = ["retalls"]
x_url = "https://www.cbc.ca/news/science/wikipedia-bias-1.6129073"
title = "Canadian Nobel scientist’s deletion from Wikipedia points to wider bias, study finds"
x_source = ""
+++

> Un estudi de la sociòloga nord-americana Francesca Tripodi mostra que els editors voluntaris de la Wikipedia proposen l’eliminació de pàgines referents a dones en una proporció superior a les pàgines sobre homes. Ha comprovat que les dones només representen el 19% de totes les pàgines, però sumen una quarta part de les recomanacions de supressió de pàgines.
> 
> Un exemple ben conegut és el que va passar amb la científica canadenca Donna Strickland, que no apareixia a la Wikipedia immediatament després de guanyar el premi Nobel de física el 2018.

El cas és que Strickland sí que havia tingut una pàgina a la Wikipedia, però havia estat esborrada. L’explicació habitual en aquests casos és que els editors de la Wikipedia exigeixen que el tema siga rellevant i que les dades es puguen verificar en publicacions independents i fiables: llibres i articles de premsa, per exemple. El problema, diuen, és que es troben menys publicacions sobre dones. El peix que es mossega la cua, doncs. Resulta, però, difícil de creure que algú no la considerara rellevant i que no n’hi hagueren prou referències disponibles, atès el currículum previ de [Donna Strickland](https://en.wikipedia.org/wiki/Donna_Strickland).

Potser el problema és que la gran majoria d’editors de la Wikipedia són homes? Fins al 90% del total de col·laboradors, segons un informe de 2018. I segurament hi ha altres biaixos. Al cap i la fi, estem parlant de comunitats d’editors, configurades de manera contingent i amb les típiques dinàmiques de grup i de [pensament de grup](https://en.wikipedia.org/wiki/Groupthink).