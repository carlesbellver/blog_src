+++
url = "/2018/03/25/la-informaci-que.html"
title = "La informació que Facebook diu que té de tu"
date = "2018-03-25T11:32:00+00:00"
slug = "la-informaci-que"
tags = ["retalls"]
+++

Després de l’[escàndol de Cambridge Analytica](http://www.guerraeterna.com/facebook-y-cambridge-analytica-nos-ofrecen-la-ultima-evolucion-de-la-democracia/), l’última notícia que he llegit sobre les llibertats que Facebook es pren —i ens treu— és que [ha recollit i mantingut un registre amb les nostres trucades](https://arstechnica.com/information-technology/2018/03/facebook-scraped-call-text-message-data-for-years-from-android-phones/), en els telèfons amb sistema operatiu Android, mentre tècnicament li ha estat possible (fins que Google ha anat ajustant i endurint els permisos de les aplicacions).

Aqueix mateix article que acabe d’enllaçar animava a [baixar l’arxiu d’informació](https://www.facebook.com/help/131112897028467) que Facebook diu que té de tu. Ho he fet aquest matí. És un fitxer `.zip` que, una vegada descomprimit, es pot visualitzar en el navegador web. Us puc dir que conté dades realment notables. Entre altres (a més a més de totes les teves fotos, vídeos, publicacions i *m’agrada*):

  - La teva llista d’amistats, les sol·licituds que has declinat i la gent que et segueix sense demanar-te amistat.
  - Els temes dels quals et mostra publicitat perquè calcula que et poden interessar (en el meu cas, encapçalats per *Ice Hockey*: poques coses puc pensar que m’interessen menys).
  - L’historial d’anuncis en què has fet clic.
  - La llista d’anunciants a què ha proporcionat la teva informació de contacte (n’he comptat cent vuitanta-quatre).

Segur que Facebook sap de mi, o s’imagina, moltes més coses que no confessa. Seria ben ingenu creure’s que no hi connecta, per exemple, les dades de les seves altres aplicacions (WhatsApp, Instagram). Però per a començar ja està prou bé el resum o recull que envia.