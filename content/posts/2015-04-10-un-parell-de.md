+++
url = "/2015/04/10/un-parell-de.html"
title = "Un parell de precisions sobre els emoji"
date = "2015-04-10T22:00:00+00:00"
slug = "un-parell-de"
tags = ["retalls"]
+++

1. De tant en tant, col·loquialment, se sol vincular els ideogrames [emoji](http://en.wikipedia.org/wiki/Emoji) a WhatsApp, simplement pel fet que aquesta és l’aplicació de xat més popular en el nostre entorn. Però els emoji es van inventar al Japó l’any 1998, per a usar-se en fòrums i pàgines web, molt abans que comencessin a circular els telèfons intel·ligents de pantalla tàctil i les primeres aplicacions mòbils de missatgeria instantània. Més endavant els emoji es van incorporar a [Unicode](http://ca.wikipedia.org/wiki/Unicode), l’estàndard internacional de codificació informàtica de textos en qualsevol idioma, i a hores d’ara, evidentment, no s’utilitzen només dins de Whatsapp, sinó també en aplicacions similars com Google Hangouts o moltes altres. Apple va integrar els emoji en els seus sistemes operatius (OS X i iOS) fa uns quants anys. En els iPhone i en els iPad apareixen com un teclat addicional que es pot activar a més a més de l’anglès, el català, etc., i per tant es poden utilitzar amb qualsevol aplicació. El sistema operatiu Windows de Microsoft integra els emoji a partir de la versió 8. També en les versions més recents d’Android es poden trobar els emoji en la majoria de teclats.
2. Aquests dies ha causat certa sorpresa, i alguna [crítica](http://www.washingtonpost.com/posteverything/wp/2015/04/10/how-apples-new-multicultural-emojis-are-more-racist-than-before/), la inclusió en els emoji d’una certa diversitat de tons de pell i d’orientació sexual en les darreres versions dels sistemes operatius d’Apple (OS X 10.10.3 i iOS 8.3). Tanmateix, cal dir que aquesta vegada tampoc no ha estat una iniciativa particular d’Apple, sinó que es va abordar en el context de la nova versió de l’estàndard Unicode, la 8, que encara no és definitiva. Si us interessa, podeu trobar més detalls d’aquest assumpte en l’article de Mashable de febrer passat: [How the new Apple emoji got their skin tones: It’s not what you think](http://mashable.com/2015/02/26/diverse-emoji-explainer/). O en el blog de l’[Emojipedia](http://emojipedia.org/): [Emoji Updates in OS X 10.10.3 and iOS 8.3: Skin Tone Modifiers, New Flags, Updated Categories](http://blog.emojipedia.org/os-x-10103-emoji-refinements).

<img src="http://rack.3.mshcdn.com/media/ZgkyMDE1LzAyLzI2L2E1L2Vtb2ppZGVmYXVsLmU5NzQ5LnBuZwpwCXRodW1iCTEyMDB4OTYwMD4/d9666299/b4b/emoji-default-modifer.png" alt="emoji-default-modifier" />