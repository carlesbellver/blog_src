+++
url = "/2013/12/01/qui-s-charles.html"
title = "Qui és Charles Beauvoir?"
date = "2013-12-01T23:00:00+00:00"
slug = "qui-s-charles"
+++

Charles Beauvoir, com sabeu els meus pocs i benvolguts lectors, és el narrador, i se suposa que l’autor “real”, de [L’home del calendari](http://carlesbellver.net/llibres/parentesi) (Tria, 2011), llibre que seria un dietari escrit per ell durant la seva estada a Bordúria. Potser us sona, Bordúria: una república imaginària d’Europa central, que apareixia en alguns tebeos de Tintín.

Però és en el pròleg de [La nit mil dos](http://carlesbellver.net/llibres/lanitmildos) (Tria, 2013) on he revelat per fi l’autèntic vincle que ens uneix, “tan difícil d’explicar com de creure”:

> Charles Beauvoir, senyores i senyors, sóc jo mateix, vingut al món exactament onze anys abans de la meva naixença efectiva: el 13 de desembre de 1956. És, per tant, orfe, ja que llavors els meus pares -que haurien d’haver estat també els seus- encara no es coneixien. Per a acabar-ho d’adobar, les monges de la Maternitat del Sagrat Cor desistiren de col·locar-lo en cap família del seu cercle de clients -receptors- habituals: segons tinc entès perquè era escanyolit com una rata i més lleig que un pecat. Un fill del dimoni, en la graciosa concepció del món d’aquelles filles de Déu i germanes de tothom. Devia ser doncs per això que van abandonar-lo en el parc de Ribalta i que els “lleueros” -el cos municipal de vigilància- el trobaren al vespre -*lock-out time*- dins d’un cistell, contra la font del Piliuet, darrere de l’antiga pèrgola. Anys a venir, en sessions d’hipnosi dirigides pel doctor Traver en l’Hospital Provincial, Beauvoir rescataria el record soterrat d’unes “fades invisibles amb còfia” que s’escapolien silenciosament.
