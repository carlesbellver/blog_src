+++
url = "/2014/01/20/entrevista-amb-un.html"
title = "Entrevista amb un gerent"
date = "2014-01-20T23:00:00+00:00"
slug = "entrevista-amb-un"
tags = ["retalls", "educació"]
x_url = "http://elpais.com/elpais/2014/01/17/eps/1389957867_975072.html"
x_source = ""
+++

Aquest matí, una persona que entén d’aquestes coses m’ha dit que si volia llegir “una entrevista amb un bovo” (sic), ací en tenia una amb el “comptable” ([gerent?](http://orgchart.mit.edu/executive-vice-president-and-treasurer)) del MIT.

Per què li dedicava aquesta desqualificació? No em consten les seues raons subjectives, però, després de llegir l’entrevista, a mi mateix se me n’acudeixen unes quantes. Entre altres:

  - Perquè al MIT, com en aquell [acudit](http://elpais.com/elpais/2013/02/18/vinetas/1361213916_521875.html), pareix que els diagnòstics els fa el gerent.
  - Perquè MIT, Harvard & co. estan executant una operació comercial d’apropiació del moviment de cursos oberts, massius o no, i de la cultura lliure en general, que no van inventar i no els pertany.
  - Perquè l’entrevistat manipula les debilitats dels altres en benefici propi al mateix temps que oculta les seues.
  - Perquè és una de tantes mentides interessades que no hi haja pràctiques, experimentalitat ni treball en equip a les universitats espanyoles. Però aquesta és flagrant.
  - Perquè conec molta més innovació educativa, en moltes iniciatives individuals i institucionals molt més prop d’ací, que tota la que no hi ha ni pareix que hi haja d’haver mai en [edX](http://en.wikipedia.org/wiki/EdX).
  - Perquè la famosa [teoria de Christensen](http://en.wikipedia.org/wiki/Disruptive_technology) fa pudor —de reduccionisme tecnològic— quan s’aplica lluny de l’àmbit molt més restringit per al qual es va pensar.
  - Perquè nega la nostra òbvia manca de recursos, la utilitza a la manera dels nostres pitjors governants com a excusa per a la destrucció planificada (“tomar decisiones difíciles”) i a sobre fa servir una metàfora bèl·lica (“Coger dos o tres guerras y atacar esas”) que el delata.
  - Perquè l’exemple de la pometa és d’una ridícula banalitat i, a més a més, dubte molt que les [lleis de Newton](http://ca.wikipedia.org/wiki/Lleis_de_Newton), com diu o li fan dir, s’escrigueren fa cinquanta anys (sic) (2014 - 1687 = 327).
  - Perquè es fa o li fan publicitat amb l’assassinat i el funeral d’un policia al seu campus.

D’altra banda, és evident que, al llarg de l’entrevista, toca algunes qüestions importants o interessants, sobretot quan li convé fer-ho en pro de la *seua* universitat. I El País li fa d’altaveu perquè està de moda parlar malament de les nostres universitats i de l’educació pública en general. Fer-nos creure que hi tenim un problema, en lloc de la solució dels nostres problemes. Anar-la ensorrant a base de falsedats, estrangulament pressupostari i altres males arts, i crear així noves i magnífiques oportunitats de negoci per als més espavilats.

\* Sobre la figura del gerent com a personatge clau de la modernitat, recomane [llegir Macintyre](/2020/01/19/el-gerent-representa.html).
