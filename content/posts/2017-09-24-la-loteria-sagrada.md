+++
url = "/2017/09/24/la-loteria-sagrada.html"
title = "La loteria sagrada i profana"
date = "2017-09-24T09:34:00+00:00"
slug = "la-loteria-sagrada"
+++

La [*Sortes Biblicae*](https://en.m.wikipedia.org/wiki/Sortes_Sanctorum), també *Sortes Sacrae* o *Sortes Sanctorum* (loteria bíblica, sagrada o dels sants), va ser un mètode d’endevinació i guiatge espiritual propi de l’antigor i de l’edat mitjana. Consistia a obrir la Bíblia a l’atzar, llegir el primer versicle que hom trobés i interpretar-lo com a voluntat de Déu i predicció dels esdeveniments futurs. També valia entrar en una església i escoltar les primeres paraules de les escriptures que foren dites o cantades. Aquesta pràctica derivava de les anteriors *Sortes Virgilianae* i *Sortes Homericae*: consultar el fat en els poemes de Virgili (Roma) o d’Homer (Grècia).

Ahir ho vaig provar amb el *Tractatus Logico-Philosophicus* de Ludwig Wittgenstein (traducció de Josep Maria Terricabras). El dit se’m va aturar a la pàgina 69 i els ulls a la proposició 2.0212:

> Llavors seria impossible de projectar una imatge del món (vertadera o falsa).

El missatge que el filòsof vienès m’enviava —sens dubte de forma involuntària— em pareixia vagament dissuasori. Vaig estar una estona pegant-li voltes i al final me’n vaig anar a comprar el pà. Pel camí, pensava en altres llibres que em pogueren ajudar a orientar la meua vida segons d’on bufa el vent, sense arribar per ara a cap conclusió definitiva.

- Els *Aforismes* de Lichtenberg.
- Les *Historias de cronopios y de famas* de Julio Cortázar.
- *Tots els contes* de Pere Calders.
- Una bona antologia o edició completa de pàgines dominicals dels *Peanuts*.
- El *Necronomicon* (triaria la traducció d’Olaus Wormius o la de John Dee?).
- La col·lecció d'anuaris de la Cambra Agrària o del Sindicat de Regants.
- La Constitució Espanyola de 1978.
