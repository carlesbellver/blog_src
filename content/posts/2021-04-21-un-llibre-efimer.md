+++
title = "Un llibre efímer"
date = "2021-04-21T18:30:00+02:00"
tags = []
photos = ["/uploads/2021/2021-04-21-unicorns-vanish.jpg"]
slug = "un-llibre-efimer"
+++

<a href="https://twitter.com/hashtag/hihaunicorns"><img src="/uploads/2021/2021-04-21-unicorns-vanish.jpg " alt="" title="" width="200" height="300"></a>

Malgrat la seva materialitat aparent, més qüestionable que mai, els llibres tendeixen a derivar en una experiència efímera. Generalment, s’esgoten a la primera lectura i ja no hi tornem mai més. La virtualitat dels no tan nous mitjans electrònics, per contra, ens facilita reconèixer aquest fet i plasmar-lo en el disseny mateix de l’objecte llibre. Estendre la fugacitat de l’experiència lectora fins al cor de la publicació.

Des d’ahir, a manera d’assaig, vaig publicant en el meu compte de Twitter les proses breus d’[Unicorns](https://carlesbellver.net/contes/unicorns). Una cada dia en un fil, amb el hashtag [#hihaunicorns](https://twitter.com/hashtag/hihaunicorns). Seixanta-quatre microconarracions, més un proemi i una coda, en seixanta-sis dies consecutius. I cada nit s’aniran esvaint els fils que hagin romàs al ciberespai més d’una setmana ([com la resta dels meus tuits](/2018/07/18/204612.html), perquè la durabilitat de les converses de Twitter és un [*bug*](/2014/05/29/the-internet-with.html), un defecte que caldria esmenar). Qui vegi passar el fil, si vol, podrà llegir-lo. A algú, potser, li agradarà i tot. Bon profit li faci.

D’ambdós moments del procés —l’aparició i l’extinció dels tuits—, se n’encarrega, per cert, un *script*, una altra modalitat d’escriptura que [fa que passin coses](/2021/04/14/healing-power-javascript/): antic anhel, o retret, que s’ha expressat sovint amb relació a la literatura.

Un [experiment](https://carlesbellver.net/taller/) més, doncs. Com sempre, en la línia de les [*Sis propostes*](https://it.wikipedia.org/wiki/Lezioni_americane) d’Italo Calvino: lleugeresa, rapidesa, exactitud, visibilitat, multiplicitat (i coherència). Per al proper mil·lenni, les va titular ell. Però fem tard, perquè es referia a aquest.

(Crec que aquest apunt m’ha quedat bé, com si em cregués el que dic. Potser una mica massa i tot. Però en realitat [és només un joc](/2014/03/14/julio-cortzar-jugbamos.html).)