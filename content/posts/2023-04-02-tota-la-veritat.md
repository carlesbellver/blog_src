+++
title = "Tota la veritat sobre l’informe de la CIA"
date = "2023-04-02T10:35:25+02:00"
tags = []
slug = "tota-la-veritat"
syndication = ["https://mastodon.social/@carlesbellver/110128410743507298"]
image = "/uploads/2023/2023-04-02-script.jpg"
+++

<img src="/uploads/2023/2023-04-02-script.jpg" alt="Captura de pantalla d'una parts de l'script en llenguatge Python que resumeix pàgines web.">

No cal dir que l’[informe de la
CIA sobre ‘Unicorns’](/contes/unicorns/report) és completament fals. Ficció i més ficció: un divertiment inofensiu.

Fa uns quants dies, estava provant un [script](https://github.com/whichlight/tldr-cl) que resumeix pàgines web mitjançant l’API de ChatGPT. L’havia provat amb notícies d’actualitat i altres pàgines igualment prosaiques. En el navegador, tenia obert l’índex d’[*Unicorns*](/contes/unicorns) i se’m va acudir intentar-ho amb l’enllaç d’un dels capítols.

El resultat presentava un aire fred i distant, com si un testimoni imparcial i poc perceptiu explicara els fets desapassionadament. Per alguna raó, em va recordar els *cables* de Wikileaks i em va fer pensar, exactament, en un informe de la CIA sobre els meus microcontes.

És a dir, amb això ja tenia la idea i només faltava veure com portar-la a terme. Per a començar, vaig programar un script que demanava a ChatGPT un resum de cada un dels seixanta-quatre capítols d’*Unicorns*. El resultat era bo, però els resums eren massa extensos: tot just la meitat que els originals. Amb un nou script, vaig demanar a ChatGPT que resumira cada resum en una sola frase.

Quina podia ser la conclusió d’un tal informe, si existira? Novament, ho vaig preguntar a ChatGPT:

> La llista següent resumeix el contingut d’un conjunt de documents. Redacta un informe molt breu que avalue l’oportunitat de fer públics els documents tenint en compte els possibles riscos per a la seguretat nacional. Imita l’estil d’una agència d’intel·ligència.

Aquesta vegada, la resposta em va sorprendre. És la que podeu veure en la pàgina del [fals informe](/contes/unicorns/report). Jo m’havia imaginat que diria que no hi veia cap problema. I que aleshores m’hauria de concentrar a modificar les instruccions que li donava per encoratjar i alimentar la seua paranoia. Però no va caler. Almenys per a ChapGPT, pareix que la paranoia i les agències d’intel·ligència són alegres companys de viatge.
