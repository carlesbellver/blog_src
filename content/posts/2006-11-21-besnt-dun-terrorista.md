+++
url = "/2006/11/21/besnt-dun-terrorista.html"
title = "Besnét d’un terrorista"
date = "2006-11-21T23:00:00+00:00"
slug = "besnt-dun-terrorista"
tags = ["Morella"]
+++

Llegisc al Levante d’avui que l’Ajuntament de Morella ha convidat alguns descendents de Ramon Cabrera a visitar la ciutat, en ocasió del bicentenari del general que se celebra enguany. Un dels que han confirmat la participació als actes és l’escriptor i viatger anglès [Simon Gandolfi](https://en.wikipedia.org/wiki/Simon_Gandolfi). En el seu blog [feia esment](http://simongandolfi.blogspot.com/2006_07_09_archive.html#115301195153959632) de la cita el 15 de juliol passat:

> Per família, sóc tan britànic com hispànic. El meu besavi, Ramon Cabrera, era un terrorista espanyol. Va transformar la seva banda terrorista en un exèrcit, va guanyar batalles i va esdevenir marquès del Ter, comte de Morella. He de fer una xerrada a Morella el 6 \[en realitat és el 8] de desembre en commemoració del seu bicentenari. En fer això, lloaré un terrorista i em convertiré en un criminal d’acord amb les estúpides lleis proposades per l’actual govern britànic i aprovades pel Parlament. Al govern, tristament, li manquen historiadors. La majoria són advocats. Si fossin historiadors s’haurien guardat d’enviar les tropes a la guerra a l’Iraq i a l’Afganistan.

Ja pot ben dir-ho. Qui es pensi que no pugui ser un dia o altre besnét, o besavi, d’un terrorista, que llenci la primera bomba. I que tingui sort i que no li exploti a les mans.

Gandolfi era a Panamà quan anotava aquestes frases. Fa menys d’un mes va arribar a la Tierra del Fuego, el punt final d’un viatge en moto per tot el *pati de darrere* d’en George W. Bush que ha anat enregistrant al seu blog. Té setanta anys i admet que aquesta aventura li feia una mica de respecte, però diu que podien més les ganes de saber què pensen els joves d’Amèrica de la situació dels seus països i de la política dels EUA i del seu aliat, el Regne Unit.
