+++
url = "/2018/11/23/el-cau-de.html"
title = "El cau de la bèstia"
date = "2018-11-23T18:30:00+00:00"
slug = "el-cau-de"
+++

—El baró de Rothschild circulava per Londres en un cotxe tirat per zebres. A Boston vaig veure una senyora que passejava un porc negre d’allò més bufó. I hem llegit que la policia de Nova York va detenir un individu que acabava de treure de casa, en el Village, un cocodril nan.

—No ens hauríem d’estranyar, doncs, que Dexter vulgui tenir per mascota una aranya gegant?

—Un cranc pelut.

—Per l’amor de Déu… d’on ha tret aquest monstre?

—El va trobar en una batuda en algun bosc perdut i inexplicablement va decidir quedar-se’l, en lloc de portar-lo al laboratori.

—Però algú de vosaltres l’ha vist?

—Jo vaig poder veure l’estat en què té sa casa. Em van encomanar que hi anés per demanar-li el vot en les eleccions departamentals…

—No crec que tingueu cap possibilitat de guanyar.

—La dona de fer feines va marxar i no pot aconseguir una substituta. El passadís, darrere del vestíbul, era ple d’immundícia. No caldrà que us digui que no vaig passar del llindar.

—Algú hauria de fer alguna cosa, senyors.

