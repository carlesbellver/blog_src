+++
url = "/2014/11/11/si-un-de.html"
title = "Si un de nosaltres agafa l’èbola, jo me n’aniré a París"
date = "2014-11-11T23:00:00+00:00"
slug = "si-un-de"
+++

<a href="http://commons.wikimedia.org/wiki/File:Freud_and_other_psychoanalysts_1922.jpg#mediaviewer/File:Freud_and_other_psychoanalysts_1922.jpg"><img style="max-width: 320px;" src="http://upload.wikimedia.org/wikipedia/commons/0/00/Freud_and_other_psychoanalysts_1922.jpg" alt="Freud and other psychoanalysts 1922.jpg" /></a>

En un debat parlamentari a la Comunidad de Madrid, [explica eldiario.es](http://www.eldiario.es/sociedad/PP-Madrid-Sanidad-Occidente-catastrofe_0_321968218.html), el portaveu del PP va afirmar en to solemne que el conseller de sanitat regional havia tingut a càrrec seu, durant la crisi de l’èbola, la major responsabilitat del món sencer. No prou satisfet amb aquesta hipèrbole, va afegir que, al capdavall, aquest [il·lustre personatge](http://www.elmundo.es/espana/2014/10/09/5436837922601d50138b4587.html) havia salvat Occident d’una catàstrofe històrica (sic). I, adreçant-se als diputats de l’oposició, va rematar:

> En cas que la gestió de la crisi hagués fracassat… molts de vostès no serien ací, per por o per malaltia.

Atents a la segona persona: *“vostès”*. Ell no s’hi comptava. A mi, aquest lapsus —o no— em va fer recordar un d’aquells acudits que contava Sigmund Freud, el del senyor que diu a la seua muller: “Si un de nosaltres dos es mor, jo me n’aniré a viure a París”. En el subconscient, no era pas ell, sinó ella, qui es podia morir. La mort d’un és més difícil de pensar. I això mateix es pot dir del portaveu del PP. Hi ha una certa mena —o *casta*— de gent —servidors públics?— que, amb raó o sense, se senten immunes a tot.
