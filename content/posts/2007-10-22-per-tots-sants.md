+++
url = "/2007/10/22/per-tots-sants.html"
title = "Per Tots Sants, potser"
date = "2007-10-22T22:00:00+00:00"
slug = "per-tots-sants"
+++

Segons els càlculs de l’ínclit [James Ussher](https://en.wikipedia.org/wiki/James_Ussher) (1581-1656), arquebisbe anglicà d’Armagh i primat d’Irlanda, el món va ser creat per Déu Nostre Senyor tal dia com avui, 22 d’octubre, l’any 4.004 abans de Crist. Basava aquesta tesi, és clar, en la Bíblia: en les genealogies de l’Antic i del Nou Testament. Va comptar els anys d’Adam i dels fills d’Adam, dels néts, de Noè, de cada rei i profeta. Quan les dades biogràfiques eren incompletes, aprofitava el que tenia, feia inferències i treia conclusions. Va emprar també auxiliarment les Taules Rudolfines de Johannes Kepler, molt superiors a les prussianes i a les alfonsines. La ciència, com ha de ser, per a servir a Déu i a vós.

Ara mateix, aquest món només tindria, doncs, sis mil i pocs anys d’edat, exactament sis mil onze. I a mi, que tot plegat em pareixia molt més antic: gastat i espatllat inclús. Quan es degué començar a malmetre? En quin moment de la història s’accelerà d’una manera fatídica el seu envelliment? Aviat, això segur. No molt més tard del setè dia. Per Tots Sants, potser.

