+++
url = "/2018/02/15/why-rss-still.html"
title = ""
date = "2018-02-15T18:54:00+00:00"
slug = "why-rss-still"
tags = ["retalls"]
x_url = "https://fieldguide.gizmodo.com/why-rss-feeds-still-beat-facebook-and-twitter-for-track-1800722740"
x_title = "Why RSS Still Beats Facebook and Twitter for Tracking News"
x_source = ""
+++

Informar-se mitjançant les xarxes socials privades (Facebook, Twitter) implica cedir el control a uns nous intermediaris, diferents dels anteriors (els mitjans de comunicació de masses tradicionals: premsa, ràdio, televisió), però molt semblants en un aspecte essencial: són ells qui trien —ara amb algorismes, més o menys sofisticats— quins continguts mostrar-te en funció dels seus interessos, no dels teus.

Jo, per això, continue utilitzant l'RSS. I després de pegar moltes voltes a la millor manera d’organitzar les meves fonts, fa temps que vaig deixar estar les classificacions temàtiques i les tinc agrupades en només tres carpetes:

  - **Important**: per a les novetats de blogs, webs de notícies, etc., que no em voldria perdre.
  - **Interessant**: les que m’agrada llegir (però no passa res si tinc poc temps i me’m perd un grapat).
  - **Obligatori**: les que em cal llegir per raó de la meva feina.

### Addenda

Com a agregador, ara mateix, utilitze [Reeder](http://reederapp.com) sincronitzat amb [Feedly](https://feedly.com) (he estat usuari de [Miniflux](https://miniflux.net), i abans, és clar, de [Google Reader](http://www.google.es/search?q=google+reader+is+dead)). Però també faig servir, amb una selecció de les fonts que considere *importants* (les *realment* importants, podríem dir-ne), el meravellós [rss2email](http://www.allthingsrss.com/rss2email/), un script d’[Aaron Swartz](https://ca.wikipedia.org/wiki/Aaron_Swartz) que et pot enviar per correu electrònic les novetats d’un canal de continguts. Incloent el text complet dins del missatge, a més més. El tinc programat amb el `cron` en una Raspberry Pi i, d’aquesta manera, quan apareix un article nou en [Mails per a Hipàtia](http://blocs.mesvilaweb.cat/vicent/), per exemple, o en [Un altre país](http://blocs.mesvilaweb.cat/marieta/) —no hi ha somnis impossibles—, és com si Vicent o Maria m’escriguessin personalment.
