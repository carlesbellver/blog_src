+++
title = "Nebaud amb Lovecraft"
date = "2003-03-08T21:00:00+00:00"
slug = "nebaud-lovecraft"
+++

En la seva biografia d'H. P. Lovecraft, l'erudit [S. T. Joshi](http://stjoshi.org/) nega tres vegades que Jacques Bergier hagués conegut realment el solitari de Providence. No cal que ens estranyem, doncs, que ni tan sols esmente l'ubic i elusiu B. J. Nebaud.

Nebaud va conèixer Lovecraft en el seu primer —i darrer— viatge a Amèrica, l'any 1924. Farnsworth Wright, l'editor de la cèlebre revista d'històries de por *Weird Tales*, va facilitar la trobada. Nebaud hi fa referència en l'anotació següent del seu diari:

> M'ha vingut a veure a l'hotel en Howard Lovecraft. F. W. em va deixar llegir ahir un parell de contes seus: "Dagon" i "La declaració de Randolph Carter". El senyor Lovecraft juga amb monstres, dimonis, civilitzacions desaparegudes i realitats velades. M'ha ensenyat un llibre antic, l'anomenat *Necronomicon*. El tacte de la coberta de pell (humana?) era repugnant. Ell m'indicava una pàgina, assenyalava un paràgraf i jo recitava en veu alta. Feia falta posar-hi molta atenció, perquè es tractava d'un llatí medieval, impur. Amb admirable paciència, m'ha ajudat a desxifrar una profecia i calcular una data: 29 de febrer de 1924. Avui, el dia de la fi del món. A través de la finestra, he vist omplir-se d'animàlies voladores el carrer Carlton. Semblants a rates-penades, però més grans, més folles, més terrorífiques.